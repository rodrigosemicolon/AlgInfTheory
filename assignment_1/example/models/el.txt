




Produced by Christos Alexandridis





Title: Lysistrata
Author: Aristophanes
Translation in Modern Greek by Polyvios Dimitrakopoulos (Pol Arcas)
Publisher: Fexis, 1910
Language: Modern Greek
Produced by Christos Alexandridis


Τίτλος: Λυσιστράτη
Συγγραφέας: Αριστοφάνης
Μεταφραστής: Πολύβιος Δημητρακόπουλος (Pol Arcas)
Εκδόσεις Φέξη, 1910
Ηλεκτρονική μεταγραφή: Χρίστος Αλεξανδρίδης

Σημείωση: Στην παρούσα ηλεκτρονική μεταγραφή διατηρήθηκαν, σε γενικές 
γραμμές, η γλώσσα και η ορθογραφία του πρωτοτύπου. Επεμβάσεις έγιναν 
μόνο εκεί που το απαιτούσαν οι διορθώσεις των τυπογραφικών λαθών, 
η σαφήνεια του κειμένου και το μονοτονικό σύστημα. 



ΑΡΙΣΤΟΦΑΝΟΥΣ

ΛΥΣΙΣΤΡΑΤΗ



ΕΜΜΕΤΡΟΣ ΜΕΤΑΦΡΑΣΙΣ

ΠΟΛΥΒΙΟΥ ΔΗΜΗΤΡΑΚΟΠΟΥΛΟΥ
(POL ARCAS)




ΕΙΣΑΓΩΓΗ
ΕΙΣ ΤΗΝ "ΛΥΣΙΣΤΡΑΤΗΝ"


Δια της κωμωδίας ταύτης ο Αριστοφάνης εκτραγωδεί τα δεινά του 
Πελοποννησιακού πολέμου, παρουσιάζει δε τας γυναίκας μηχανευομένας την 
κατάλυσιν αυτού, δια της αποχής από της εκπληρώσεως των συζυγικών των 
υποχρεώσεων.
  
                      

ΠΡΟΣΩΠΑ[1] 

ΛΥΣΙΣΤΡΑΤΗ Αθηναία
ΚΑΛΟΝΙΚΗ Αθηναία
ΜΥΡΡΙΝΗ Αθηναία
ΛΑΜΠΙΤΩ Γυνή Λακεδαιμονία
ΓΥΝΑΙΚΕΣ ΤΙΝΕΣ (Α΄, Β΄, Γ΄κτλ)
ΧΟΡΟΣ ΓΥΝΑΙΚΩΝ
ΧΟΡΟΣ ΓΕΡΟΝΤΩΝ
ΠΡΟΒΟΥΛΟΣ
ΚΙΝΗΣΙΑΣ Σύζυγος της Μυρρίνης
ΠΑΙΣ
ΚΗΡΥΞ ΛΑΚΕΔΑΙΜΟΝΙΩΝ
ΠΡΕΣΒΕΙΣ ΛΑΚΕΔΑΙΜΟΝΙΩΝ
ΠΡΕΣΒΕΙΣ ΑΘΗΝΑΙΩΝ



ΜΕΡΟΣ ΠΡΩΤΟΝ

{Η σκηνή παριστά οδόν, αφ’ ης βλέπει η οικία της Λυσιστράτης. 
Άποψις της Ακροπόλεως.Η Λυσιστράτη ίσταται παρά την θύραν της οικίας 
της.}


ΣΚΗΝΗ Α΄

ΛΥΣΙΣΤΡΑΤΗ
Μ’ αν τις εκάλεσε κανείς [κι από τα σπίτια φύγανε]
και ή στου Βάκχου το ναό, ή στου Πανός επήγανε,[2]
ή στη Γεννετυλίδα[3] μας, ή και στην Κωλιάδα,[4]--
απ’ τα πολλά τα τύμπανα που θα’ νε στην αράδα,
δεν θα μπορούσε βέβαια γυναίκα να περάση.
Κι όμως καμμιά δεν φάνηκε στο σπίτι μου να φθάση--
έξω από τη γειτόνισσα που έρχεται τρεχάτη.
-Την Καλονίκη χαιρετώ.

ΚΑΛΟΝΙΚΗ
	Κ’ εγώ τη Λυσιστράτη.
	(Δίδουν τας χείρας)
Το μάτι μου σε ταραχή και σκυθρωπή σε βλέπει°
να γίνωνται τα φρύδια σου σαν τόξα, δεν σου πρέπει,
παιδί μου.

ΛΥΣΙΣΤΡΑΤΗ
	Καλονίκη μου, μεσ’ στην καρδιά μου καίει
για τις γυναίκες μιά φωτιά, που κάθε άνδρας λέει
πως είμαστ’ όλες πονηρές° και τούτο με λυπεί.

ΚΑΛΟΝΙΚΗ
Μα το θεό! δεν είμαστε;

ΛΥΣΙΣΤΡΑΤΗ
	Μα είχαμε ειπή
	εδώ να μαζευθούμε,
και όλες για υπόθεσι σπουδαία να σκεφθούμε°
μα να τες που δεν έρχονται° το ρίξαν στο κοιμήσι.

ΚΑΛΟΝΙΚΗ
Θα’ ρθούν. Δεν είνε εύκολο πολύ να ξεκινήση
γυναίκ’ από το σπίτι της° η μία θα φροντίση
και για το νοικοκύρη της° εκείνη θα ξυπνίση
το δούλο της° ή το μωρό η άλλη θα κοιμίση°
κι αυτή θα λούση το παιδί, κι αυτή θα το ταΐση. 


ΛΥΣΙΣΤΡΑΤΗ
	Εδώ υπάρχει κάτι
πειό σπουδαιότερ’ απ’ αυτά.

ΚΑΛΟΝΙΚΗ
	Τι τρέχει, Λυσιστράτη;
που τις γυναίκες κάλεσες να ρθούνε δίχως άλλο;
Ποιο πράγμα είνε, φίλη μου, και πόσο;

ΛΥΣΙΣΤΡΑΤΗ
	Ά, μεγάλο.

ΚΑΛΟΝΙΚΗ
Μπά! μήπως είνε και χονδρόν;

ΛΥΣΙΣΤΡΑΤΗ
	Μα το θεό, χονδρόν.

ΚΑΛΟΝΙΚΗ
Και τότε πώς δεν ήλθαμε;

ΛΥΣΙΣΤΡΑΤΗ
	Δεν είνε [των ανδρών]
αυτό που ξέρεις° τότε πειά θα φθάναμε τρεχάλα°
	μα είνε πράματ’ άλλα,
που να εξέτασα καλά μονάχη μπρός και πίσω,
κι αγρύπνησα πολλές νυχτιές, για να τα συζητήσω.

ΚΑΛΟΝΙΚΗ
Αμ’ τότε θα’ νε πράματα πολύ λεπτά επίσης,
για να μπορέσης εύκολα να τα στριφογυρίσης.

ΛΥΣΙΣΤΡΑΤΗ
Τόσο λεπτά, που η Ελλάς μπορεί [σ’ αυτόν το χρόνο,]
τη σωτηρία της να βρη με τις γυναίκες μόνο.

ΚΑΛΟΝΙΚΗ
Με τις γυναίκες!; [Έλα δα! θα’ ταν μεγάλο θάμα,]
να στέκ’ η σωτηρία της σε τόσο λίγο πράμα.

ΛΥΣΙΣΤΡΑΤΗ
Για το καλό της πόλεως ό, τι θα ειπώ, αν γίνη,
από Πελοποννήσιο ρουθούνι δεν θα μείνη.

ΚΑΛΟΝΙΚΗ
Μα το θεό, καλήτερα να λείψουνε κι αυτοί.

ΛΥΣΙΣΤΡΑΤΗ
Και τότε θα καταστραφούν και όλ’ οι Βοιωτοί.

ΚΑΛΟΝΙΚΗ
Αλλά να μη καταστραφούν και όλοι στην εντέλεια°
[της Κωπαΐδας μοναχά] εξαίρεσε τα χέλια. 

ΛΥΣΙΣΤΡΑΤΗ
Για την Αθήνα δε ποτέ στο νου μου δεν θα βάλω
	τέτοιο κακό μεγάλο.
	[Μα τούτο δεν σημαίνει,]
μπορείς να νοιώσης μόνη σου πως πάει κι αυτή χαμένη.
Αν όμως μαζευθούν εδώ στο [σπίτι μου πλησίον]
τα θηλυκά των Βοιωτών και Πελοποννησίων,
και όλες σύμφωνες ημείς τα χέρια μας αν δώσουμε,
έ τότε την Ελλάδα μας αφεύκτως θα την σώσουμε.

ΚΑΛΟΝΙΚΗ
Μα οι γυναίκες πώς  μπορούν κάτι καλόν να κάνουνε,
και κάποια φρόνιμη δουλειά, που κάθονται και βάνουνε
	στο σπίτι τους φτιασίδια,
και κίτρινα φορέματα, και χίλια δυό στολίδια,
που βάνουν και κυμβερικά[5]  φουστάνια [δίχως ζώνη]
και παντουφλάκια ελαφρά;

ΛΥΣΙΣΤΡΑΤΗ
	Αυτά θα γίνουν μόνη 
αιτία, που θα βρη σ’ ημάς η πόλις τον σωτήρα°
τα κίτρινα φορέματα, οι στολισμοί, τα μύρα,
τα διάφανα ποκάμισα, κι αυτό το παντουφλάκι--

ΚΑΛΟΝΙΚΗ
Και με ποιόν τρόπο;

ΛΥΣΙΣΤΡΑΤΗ
	Που θα ιδής και μόνη, σε λιγάκι.
Να μη βρεθή αρσενικός, που δόρυ να σηκώση,
	και άλλον να σκοτώση.

ΚΑΛΟΝΙΚΗ
Αν η γυναίκα, όπως λες, το θαύμ’ αυτό θα κάνη,
μα τις θεές, βάφω κ’ εγώ το κίτρινο φουστάνι.

ΛΥΣΙΣΤΡΑΤΗ
Ούτε ασπίδα πειά κανείς να πιάση θα μπορέση--

ΚΑΛΟΝΙΚΗ
Θα βάλω και κυμβερικό φουστάνι [δίχως μέση]--

ΛΥΣΙΣΤΡΑΤΗ
	Και ούτε μαχαιράκι--

ΚΑΛΟΝΙΚΗ
	Θα βάλω παντουφλάκι.

ΛΥΣΙΣΤΡΑΤΗ
Δεν έπρεπε λοιπόν αυτές να ήν’ εδώ παρούσες;

ΚΑΛΟΝΙΚΗ
Τι λες! που έπρεπε φτερά να κάνουν οι βρωμούσες!

ΛΥΣΙΣΤΡΑΤΗ
Μα Αθηναίες είν’ κι αυτές, όπως καθένας βλέπει,
που πάντα φτιάνουν κάθε τι την ώρα που δεν πρέπει.
Και δεν εφάνηκε καμμιά [να φθάση στην Αθήνα,]
ούτ’ από τις θαλασσινές, ούτ’ απ’ τη Σαλαμίνα.

ΚΑΛΟΝΙΚΗ
Μα ξέρω πως πρωΐ-πρωΐ στα τρεχαντήρια μπήκανε
	και στη στεριά διαβήκανε.

ΛΥΣΙΣΤΡΑΤΗ
Και όμως ελογάριαζα πως πειό μπροστά θα φθάσουν
των Αχαρνών τα θηλυκά°--μα να, θα μας το σκάσουν.

ΚΑΛΟΝΙΚΗ
Αλλά η Θεαγέναινα, για να’ρθει εδώ τρεχάτη,
πήγε και συμβουλεύθηκε τη νύχτα την Εκάτη.
Μα να που φθάνουν μερικές... να κι άλλες που κινάνε.
	Ού, ού ! κι αυτές ποιες να’νε;

ΛΥΣΙΣΤΡΑΤΗ
Ά, είν’ απ’ τον Ανάγυρο [όλα αυτά τα πλήθη.]

ΚΑΛΟΝΙΚΗ
Θαρρώ πως ο ανάγυρος στ’ αλήθεια εκινήθη.

(Εισέρχεται η Μυρρίνη, Λαμπιτώ και πολλαί γυναίκες)


ΣΚΗΝΗ  Β΄


{Αι Ανωτέρω, Μυρρίνη, Λαμπιτώ και τινες Γυναίκες μετ’ ολίγον.}

ΜΥΡΡΙΝΗ
Μήπως [και στο συνέδριο, που θέλησες να γίνη,]
οι τελευταίες φθάσαμε; Για δε μιλάς;

ΛΥΣΙΣΤΡΑΤΗ
	Μυρρίνη,
βέβαια το εγκώμιο δεν θα σου πλέξω τώρα,
που για σπουδαία πρόκειται και μου’ ρθες τέτοιαν ώρα.

ΜΥΡΡΙΝΗ
	Εγύρευα τη ζώνη μου
	μεσ’ στο σκοτάδι μόνη μου.
Μ’ αν ήνε τόσο σοβαρό, που λες, το πράμα εκείνο,
πες το σ’ εμάς που ήλθαμε.

ΛΥΣΙΣΤΡΑΤΗ
	Αλλά θα περιμένω
και τις γυναίκες, που θα ρθουν για την αυτήν αιτία, 
από την Πελοπόννησο κι από τη Βοιωτία.

ΜΥΡΡΙΝΗ
	Ά, μάλιστα° όσο γι’ αυτό...
	Να που ’ρχεται κ’ η Λαμπιτώ.

(Εισέρχεται η Λαμπιτώ)

ΛΥΣΙΣΤΡΑΤΗ
Καλώς τη Σπαρτιάτισσα τη Λαμπιτώ! τι χρώμα!
πώ’χεις, γλυκειά μου! τι γερό και σιδερένιο σώμα!
τι ωμορφιά! που φαίνεται [και λάμπει εδώ και πέρα!]
Και ταύρο θα μπορούσες συ να πνίξης καμμιά μέρα!

ΛΑΜΠΙΤΩ
Μα τους θεούς, είνε γερό αυτό το σώμα όλο μου.
Γυμνάζομαι ως που χτυπούν κ’ οι φτέρνες μου στον κώλο μου.

ΛΥΣΙΣΤΡΑΤΗ (ψηλαφούσα τα στήθη της Λαμπιτούς)
[Στάσου λιγάκι, στάσου...]
Και τι ωραία που’ ν’ αυτά, φιλτάτη, τα βυζιά σου.

ΛΑΜΠΙΤΩ
Σας βλέπω που ξαμώνετε τα χέρια να με ψάξετε,
λες κ’ είμαι κάποιο σφάγιο [και ήρθα να με σφάξετε.]

ΛΥΣΙΣΤΡΑΤΗ
Και η κοπέλλα από δω ποια είνε;

ΛΑΜΠΙΤΩ
	Μα τον Δία,
είνε κι αυτή αρχόντισσα από τη Βοιωτία--
που έρχεται για λόγου σας.

ΛΥΣΙΣΤΡΑΤΗ
	Λοιπόν είμαι βεβαία,
ότι χωράφι εκλεκτό θα’ χεις και συ, Θηβαία.

ΚΑΛΟΝΙΚΗ (θωπεύουσα την Θηβαίαν)
Εγώ νομίζω μάλιστα πως τούτο το καϋμένο,
θα τό’ χη το χωράφι του και καλλιεργημένο.

ΛΥΣΙΣΤΡΑΤΗ
Και το κορίτσι από δω ποιο είνε;

ΛΑΜΠΙΤΩ
	Μα το Δία
είνε μια κόρη ώμορφη από την Κορινθία.

ΛΥΣΙΣΤΡΑΤΗ
Σαν είν’ από την Κόρινθο, θα’ νε πολύ καλή,
και μάλιστα μου φαίνεται και λίγο παρδαλή.

ΛΑΜΠΙΤΩ
Ποιος έκαμε να ’ρθή εδώ ν’ αράξη τούτος όλος
	των γυναικών ο στόλος;

ΛΥΣΙΣΤΡΑΤΗ
Εγώ.

ΛΑΜΠΙΤΩ
	Για μίλησε λοιπόν με λόγια μετρημένα,
		τι θέλεις από μένα;

ΜΥΡΡΙΝΗ
	Πες μας λοιπόν, καϋμένη!

ΚΑΛΟΝΙΚΗ
Ναι, λέγε μας, τι τάχατε σπουδαίο σου συμβαίνει;

ΛΥΣΙΣΤΡΑΤΗ
Αμέσως τώρα θα το πω° μα θα ρωτήσω πρώτα,
και θ’ απαντήσετε και εσείς.

ΜΥΡΡΙΝΗ
	Ό, τι κι αν θέλης ρώτα. 

ΛΥΣΙΣΤΡΑΤΗ
Σεις δεν επιθυμήσατε, μονάχες νύχτα-μέρα,
να έχετε των τέκνων σας κοντά σας τον πατέρα,
που λείπει για τον πόλεμο; γιατί καλά το ξέρω--
πως έφυγαν οι άνδρες σας.

ΚΑΛΟΝΙΚΗ
	Ά! το δικό μου γέρο
στη Θράκη μου τον στείλανε, καϋμένη, να φυλάττη
	τον στρατηγόν Ευκράτη![6] 

ΓΥΝΗ Α΄
	Και το δικό μου φίλο
μήνες εφτά σωστούς-σωστούς τον έχουνε στην Πύλο.

ΛΑΜΠΙΤΩ
Και ο δικός μου βιαστικός καμμιά φορά αν έβγη
από τις τάξεις, μού ’ρχεται και δος του ξαναφεύγει.

ΛΥΣΙΣΤΡΑΤΗ
	Καλέ τι λες; από γαμιά
	δεν έχει μείνη σπίθα μιά.
Αφ’ ότου οι Μιλήσιοι μας έχουνε προδώση,
κ’ εκόψαμε τη σχέσι τους, δεν είδα ούτε τόση
μια οχταδάκτυλη ψωλή από πετσί φτιασμένη,
για πέτσινη παρηγοριά τουλάχιστο να μένη.
Θέλετε σεις λοιπόν μ’ εμέ, αν τύχη κ’ εύρω τρόπο,
να παύσουμε τον πόλεμο [που ρήμαξε τον τόπο;]

ΜΥΡΡΙΝΗ
Μα τις θεές, αν ήτανε ανάγκη να πουλήσω
και το πανωφοράκι μου, κι αυτό θα το θελήσω--
και θα το πιώ αυθημερόν.

ΚΑΛΟΝΙΚΗ
	Κ’ εγώ τι να σας πω;
και αν μου ήταν δυνατόν σα σφήκα να κοπώ
στα δυό, το ’να κομμάτι μου θα το παραχωρούσα.


ΛΑΜΠΙΤΩ
Στου Ταϋγέτου την κορφή ν’ ανέβω θα μπορούσα
κ’ εγώ, αρκεί να ήξευρα μ’ αυτό πως η ειρήνη
	μπορούσε και να γίνη.

ΛΥΣΙΣΤΡΑΤΗ
Να σας το κρύψω δεν μπορώ° κι ακούστε τι θα φτιάσουμε.
Αν θέλετε, γυναίκες μου, τους άνδρες ν’ αναγκάσουμε
	να κάμουν την ειρήνη,
η κάθε μιά στον άνδρα της να παύση να το δίνη.

ΚΑΛΟΝΙΚΗ
Και πώς; για λέγε.

ΛΥΣΙΣΤΡΑΤΗ
	Έ λοιπόν τι λέτε; τους το φτιάνουμε;

ΚΑΛΟΝΙΚΗ
	Κι αν πρέπει να πεθάνουμε,
	να γίνη αυτό που λες.

ΛΥΣΙΣΤΡΑΤΗ
Λοιπόν ν’ αποκηρύξουμε τις ανδρικές ψωλές.
(Αι γυναίκες δεικνύουν δυσαρέσκειαν, άλλαι κλαίουν και άλλαι 
διατίθενται να φύγουν.)
-Έ! σεις για πού το βάλατε; - Και σεις για πού το στρίψατε;
τι στραβομουτσουνιάσατε; τα μούτρα τι τα κρύψατε;
Τι άλλαξε το χρώμα σας κι αρχίσατε να κλαίτε;
αρνείσθε; ή το κάνετε; τι σκέπτεσθε; δεν λέτε;

ΚΑΛΟΝΙΚΗ
	Αρνούμαι° δεν με μέλει.
Ά μπα, μπορεί ο πόλεμος να γίνετ’ όσο θέλει.

ΛΥΣΙΣΤΡΑΤΗ (στην Καλονίκη)
Αυτά λοιπόν περίμενα, βρε σφήκα, να μας πης;
Δεν ήσουν συ που έλεγες στα δυο να κοπής; 

ΚΑΛΟΝΙΚΗ
Άλλαξε λόγια, άλλαξε! και στη φωτιάν απάνω
να περπατήσω αν αγαπάς,--για χάρη σου το κάνω°
	κι αυτό, που λες, το προτιμώ,
	παρά της πούτσας τον καϋμό,
γιατί δεν ξεύρω σαν κι αυτή τι άλλο θ’ αποκτήσω.

ΛΥΣΙΣΤΡΑΤΗ στη Μυρρίνη
Και συ τι λες;

ΜΥΡΡΙΝΗ
	Μα... τη φωτιά κ’ εγώ θα προτιμήσω.

ΛΥΣΙΣΤΡΑΤΗ
Ώ γένος ξεκωλιάρικο! Δικαίως, μα τον Δία,
λένε πως βγαίνει από μας η κάθε τραγωδία.
Δεν ξέρουμ’ άλλο τίποτα κ’ εμείς [μικραί, μεγάλαι],
παρά ξεροκουνήματα και δος του μπάσε-βγάλε!
Μα κι αν η Σπαρτιάτισσα στο κόμμα μου θα μείνει,
μπορεί να κατορθώσουμε οι δυό μας την ειρήνη.
Δος μου λοιπόν την ψήφο σου.

ΛΑΜΠΙΤΩ
	Είνε κακό πολύ
απ’ της γυναίκας το πλευρό να λείπη κ’ η ψωλή
	και μόνη να κοιμάται.
Μα η ειρήνη μ’ όλ’ αυτά θαρρώ πως προτιμάται.

ΛΥΣΙΣΤΡΑΤΗ
	Εύγε σου, φιλενάδα!
είσαι γυναίκα πειό σωστή απ’ όλες [στην Ελλάδα].

ΚΑΛΟΝΙΚΗ
Θαρρείς πως αν απέχουμε κι απ’ τη δουλειάν εκείνη,
για τούτο--ό μη γένοιτο!--θα κάμουν την ειρήνη;

ΛΥΣΙΣΤΡΑΤΗ
Μα τις θεές, είν’ αρκετό. Αν κάτσουμε κλεισμένες
μέσα στα σπίτια μας ημείς, καλοφτιασιδωμένες, 
και στα ποκαμισάκια μας αυτά τ’ αμοργινά[7]-- 
αφήσουμε τα σώματα να φαίνωνται γυμνά
και το κουρέψουμε κι αυτό,--οι άνδρες θα λυσσάξουν
απ’ την επιθυμία τους να ρθούν να μας τη σάξουν°
κι όταν θα ιδούν η κάθε μιά ότι γι’ αυτούς δεν τώχει,
τότε να ιδής τον πόλεμο τον παύουνε, ή όχι; 

ΛΑΜΠΙΤΩ
Το ίδιο κι ο Μενέλαος, σαν είδε την Ελένη
	[στα στήθη γυμνωμένη]
	και είδε το βυζί της,
επέταξε το ξίφος του [κ’ εκόλλησε μαζύ της.]

ΚΑΛΟΝΙΚΗ
	[Για στάσου τώρα, βρε κουτή:]
	κι αν μας αφήσουνε κι αυτοί;
έ, τότε τι γινόμαστε;[8] 

ΛΥΣΙΣΤΡΑΤΗ
κι αν η γυναίκα δεν δεχθή τα δόντια της να δείξη,
	ο άνδρας δεν ευφραίνεται.

ΚΑΛΟΝΙΚΗ
Έ τότε το δεχόμεθα, σαν εύκολο μας φαίνεται.

ΛΑΜΠΙΤΩ
Όσο για μας, θα πείσουμε τους άνδρας μας να γίνη 
	ειλικρινής ειρήνη°
αλλά αυτός ο παλαβός λαός των Αθηναίων,
πώς θα πεισθεί τον πόλεμο να μη γυρεύη πλέον;

ΛΥΣΙΣΤΡΑΤΗ
	Για τούτο μη σε μέλη,
κ’ εμείς τον καταφέρνουμε να μη τον ξαναθέλη.

ΛΑΜΠΙΤΩ
Για την ειρήνη ο λαός δεν κάνει ούτε βήμα,
ενόσω πλοία έχετε κι αμέτρητο το χρήμα,
απάνω στην Ακρόπολι.

ΛΥΣΙΣΤΡΑΤΗ
	Εφρόντισα για τούτο°
θα κυριεύσουμε κι αυτή και όλον της τον πλούτο°
θα παν’ εμπρός οι πειό γρηές, κατά τη συμφωνία,
και τάχα με την πρόφασι να κάνουνε θυσία
θα πιάσουν την Ακρόπολι, ως που να μαζευθούμε
κ’ ημείς, και τι θα κάνουμε εδώ να συσκεφθούμε.

ΛΑΜΠΙΤΩ
Όλα καλά όσα μας λες.

ΛΥΣΙΣΤΡΑΤΗ
	Έ Λαμπιτώ, και τώρα
γιατί δεν ορκιζόμαστε, μα χάνουμε την ώρα,
κ’ έτσι τη συμφωνία μας ποτέ να μη χαλάσουμε;

ΛΑΜΠΙΤΩ
Πες μας λοιπόν του λόγου σου τον όρκο που θα πιάσουμε.

ΛΥΣΙΣΤΡΑΤΗ
Αλήθεια° πού ’ν’ η δούλα μου; - Έ, πού κοιτάζεις; Βάλε
συ την ασπίδ’ ανάποδα, και τα εντόσθια βγάλε.
του θύματος, [να κάνουμε τον όρκο].

ΚΑΛΟΝΙΚΗ
	Λυσιστράτη,
ποιόν όρκο τάχα θα μας πεις να κάνουμε, φιλτάτη;

ΛΥΣΙΣΤΡΑΤΗ
Ποιόν όρκο; Και ο ποιητής Αισχύλος το ’χει πη°
απάνω στην ασπίδα μας το θύμα θα κοπή.[9] 

ΚΑΛΟΝΙΚΗ
Όχι, δεν είνε δυνατόν, όρκος για την ειρήνη
σε μια ασπίδα δηλαδή πολεμική να γίνη.

ΛΥΣΙΣΤΡΑΤΗ
	Και πώς θα ορκισθούμε;

ΚΑΛΟΝΙΚΗ
	Έν’ άλογο θα βρούμε
άσπρο, και τα εντόσθια η δούλα να του βγάλη.

ΛΥΣΙΣΤΡΑΤΗ
Πού να το βρούμε τ’ άλογο το άσπρο τώρα πάλι;[10] 

ΚΑΛΟΝΙΚΗ
Και πώς λοιπόν η κάθε μιά τον όρκο της θα κάνη;

ΛΥΣΙΣΤΡΑΤΗ
Θα σου το πω. Να πάρουμε κατάμαυρη λεκάνη,
	ανάποδα τη βάζουμε
κ’ ένα σταμνί από κρασί της Θάσου θυσιάζουμε,
	κι όρκο σ’ αυτό θα δώσουμε--
(εμφαντικώς)
	πως δεν θα το νερώσουμε!....[11] 

ΛΑΜΠΙΤΩ
	Ωχ, ωχ! τον όρκο σου αυτόν
κ’ επαίνους να του ψάλουμε δεν είνε δυνατόν.

ΛΥΣΙΣΤΡΑΤΗ
Λοιπόν ας τρέξη μέσα μιά ένα σταμνί να φέρη
και μια λεκάνη.

(Εξέρχεται μια Γυνή και εισέρχεται φέρουσα λήκυθον και κύλικα).
 
ΚΑΛΟΝΙΚΗ
	Τι σταμνί, όπου δεν έχει ταίρι!
(Λαμβάνει την λήκυθον)
Τι γλύκα που θα αισθανθή αυτή που θα την πιάση
	και, κλουκ, θα την αδειάση.

ΛΥΣΙΣΤΡΑΤΗ
Άφησε κάτω το σταμνί, και πιασ’ εδώ μπροστά μου![12]  
(Η Καλονίκη θέτει την χείρα επί της Λυσιστράτης καταλλήλως)
(Η Λυσιστράτη επισήμως):
-Πειθώ! Βασίλισσά μου!
-και συ, ώ στάμνα του γλεντιού! δέξου την ικεσία
των γυναικών με εύνοια, και τούτη τη θυσία.

(Χύνει εις την λεκάνην οίνον)

ΚΑΛΟΝΙΚΗ
Τι αίμα κατακόκκινο! για ιδές πως λαμπυρίζει!

ΛΑΜΠΙΤΩ
Αλήθεια, μα τον Κάστορα, και τι γλυκά μυρίζει!

ΜΥΡΡΙΝΗ
Αφήστε με, γυναίκες μου, πρώτη να μπω στη μέση
να ορκισθώ!

ΚΑΛΟΝΙΚΗ
	Όχι ποτέ, ο κλήρος σου πριν πέση.

ΛΥΣΙΣΤΡΑΤΗ
Έ, Λαμπιτώ! στη στάμνα μας απλώστε το χέρι,
κι ας έβγη μια για όλες σας τον όρκο να προφέρη, 
όπως εγώ θα τον ειπώ° και σεις θα ορκισθήτε
τον όρκο που θα δώσουμε πως δεν θα παραβήτε.
(Υπαγορεύει τον όρκον)
Δεν θα βρεθή ούτε γαμιάς, ούτε κι ο άνδρας μου έστω--

ΚΑΛΟΝΙΚΗ
Δεν θα βρεθή ούτε γαμιάς, ούτε κι ο άνδρας μου έστω--

ΛΥΣΙΣΤΡΑΤΗ
που καυλωμένος θα μου ρθη μεσ’ στο κρεββάτι--

(Η Καλονίκη διστάζει. Η Λυσιστράτη επιτακτικώς:)

					--Πες το!

ΚΑΛΟΝΙΚΗ13 
Που καυλωμένος θα μου ρθη απάνω στο κρεββάτι.
(μετά τρόμου)
Μου κόπηκαν τα γόνατα, καϋμένη Λυσιστράτη!

ΛΥΣΙΣΤΡΑΤΗ
Και μεσ’ στο σπίτι θα περνώ χωρίς ανδρός παιγνίδια--

ΚΑΛΟΝΙΚΗ
Και μεσ’ στο σπίτι θα περνώ χωρίς ανδρός παιγνίδια--

ΛΥΣΙΣΤΡΑΤΗ
Με κίτρινα φορέματα και χίλια δυό στολίδια--


ΚΑΛΟΝΙΚΗ
Με κίτρινα φορέματα και χίλια δυό στολίδια--

ΛΥΣΙΣΤΡΑΤΗ
Που να λυσσάξη ο άνδρας μου να κοιμηθή μαζύ μου--

ΚΑΛΟΝΙΚΗ
Που να λυσσάξη ο άνδρας μου να κοιμηθή μαζύ μου--

ΛΥΣΙΣΤΡΑΤΗ
Μα δεν θα τον δεχθώ ποτέ και με τη θέλησί μου--

ΚΑΛΟΝΙΚΗ
Μα δεν θα τον δεχθώ ποτέ και με τη θέλησί μου--

ΛΥΣΙΣΤΡΑΤΗ
Κι αν θέλη και με το στανιό εκείνος να με πιάνη--

ΚΑΛΟΝΙΚΗ
Κι αν θέλη και με το στανιό εκείνος να με πιάνη--

ΛΥΣΙΣΤΡΑΤΗ
Όσο μπορώ χειρότερα θ’ αφήνω να την κάνη.

ΚΑΛΟΝΙΚΗ
Όσο μπορώ χειρότερα θ’ αφήνω να την κάνη.

ΛΥΣΙΣΤΡΑΤΗ
Τις Περσικές [παντούφλες μου μέρες, βδομάδες, μήνες,][14] 
προς το ταβάνι δεν θα ιδή ποτέ του σηκωμένες.

ΚΑΛΟΝΙΚΗ
Τις Περσικές [παντούφλες μου μέρες, βδομάδες, μήνες]
προς το ταβάνι δεν θα ιδή ποτέ του σηκωμένες.

ΛΥΣΙΣΤΡΑΤΗ
Ούτε θα τουρλωθώ ποτέ, καθώς οι λιονταρίνες[15] 
που είν’ απάνω στου τυριού τους τρίφτες [σκαλισμένες.]

ΚΑΛΟΝΙΚΗ
Ούτε θα τουρλωθώ ποτέ, καθώς οι λιονταρίνες
που είν’ απάνω στου τυριού τους τρίφτες [σκαλισμένες.]

ΛΥΣΙΣΤΡΑΤΗ
	Πίν’ απ’ το κρασί αυτό
	και τον όρκο τον κρατώ.
(πίνει) 

ΚΑΛΟΝΙΚΗ
(παρατηρούσα την Λυσιστράτην πίνουσαν)
	Πίν’ απ’ το κρασί αυτό
	και τον όρκο τον κρατώ.

ΛΥΣΙΣΤΡΑΤΗ
	Και στον όρκ’ όποια δεν μείνη
	το κρασί νερό να γίνη.

ΚΑΛΟΝΙΚΗ
	Και στον όρκ’ όποια δεν μείνη
	το κρασί νερό να γίνη.

ΛΥΣΙΣΤΡΑΤΗ (προς τας λοιπάς)
Ορκίζεσθε λοιπόν και σεις για όλα;

ΜΥΡΡΙΝΗ
	Μα τον Δία!

ΛΥΣΙΣΤΡΑΤΗ
Φέρε λοιπόν να πιώ εγώ, ν’ αρχίσω τη θυσία.
(Λαμβάνει την λήκυθον και ετοιμάζεται να πίη).

ΚΑΛΟΝΙΚΗ
Ε, ε, πού πας, φιλτάτη μου; θέλω μερίδα ίση.
Ά, πρέπει η φιλία μας από δω δα ν’ αρχίση.

(Ακούεται θόρυβος μακρόθεν. Η Λυσιστράτη αφίνει την λήκυθον, ενώ 
η Καλονίκη σπεύδει, την λαμβάνει και πίνει).

ΛΑΜΠΙΤΩ
Καλέ, ακούσατε φωνές, γυναίκες μου, και θρήνο;

ΛΥΣΙΣΤΡΑΤΗ (παρατηρούσα εκ του παραθύρου.)
	Ησύχασ’, είν’ εκείνο--
που είχα πη προτήτερα° οι πειό γρηές εφθάσανε,
και πήγαν στην Ακρόπολι και το ναό επιάσανε.
-Συ, Λαμπιτώ, τράβα λοιπόν στη Σπάρτη να φροντίσης
όσα εσυμφωνήσαμε να πραγματοποιήσης,
τις άλλες δε Λακώνισσες όμηρους θα κρατήσουμε°
ημείς δε στην Ακρόπολι και τις λοιπές θα κλείσουμε
	κ’ εκεί θ’ αμπαρωθούμε. 

ΚΑΛΟΝΙΚΗ
	Καλά° για να σου πούμε:
	Κι οι άνδρες [απ’ την πόλι]
αν έλθουν εναντίον μας και εκστρατεύσουν όλοι;

ΛΥΣΙΣΤΡΑΤΗ
Λίγο με μέλει πειά γι’ αυτούς° φωτιά δεν θα ’χουν τόση
ούτε φοβέρες αρκετές, ώστε να κατορθώση--
η βία, τόσο εύκολα τις πόρτες μας ν’ ανοίξουν,
	εάν δεν αποδείξουν
ότι τους όρους τους λαμπρούς, που οι γυναίκες θέσανε,
	αυτοί τους εκτελέσανε.

ΚΑΛΟΝΙΚΗ
Μα τη θεά! και βέβαια° κι αν δεν τα βρούνε σκούρα,
δειλή να ειπούν την κάθε μιά και παληοπατσαβούρα!

(Απέρχονται πάσαι, ενώ η Καλονίκη φεύγουσα τελευταία κενώνει 
ταυτοχρόνως το υπόλοιπον της ληκύθου). 

ΑΥΛΑΙΑ



ΜΕΡΟΣ ΔΕΥΤΕΡΟΝ

{Η σκηνή παριστά την προς τα Προπύλαια πλευράν της Ακροπόλεως, 
άνωθεν της οποίας φαίνονται τα τείχη. Εισέρχεται ο χορός των 
Γερόντων, κρατούντων επ’ ώμου κλάδους ξηρούς δένδρων και 
ανερχομένων το ύψωμα μετά κόπου. Ο κορυφαίος του Χορού κρατεί 
και πύραυνον εις τας χείρας με άνθρακας ανημμένους.}


ΣΚΗΝΗ Α΄

ΧΟΡΟΣ ΓΕΡΟΝΤΩΝ
	Τράβα, Δράκη, εμπρός με θάρρος,
κι αν τον ώμο σου τσακίζη της χλωρής εληάς το βάρος°
	συφορές ο βίος έχει
	που κανείς δεν τις παντέχει.
Ω Στρυμόδωρε![16]  ποιος τάχα ήθελε στο νου του βάλη,
πως θ’ ακούση τις γυναίκες,--που’ νε συφορά μεγάλη
	του σπιτιού και φανερή,
	και τις βόσκουμε οι μωροί,-- 
την Ακρόπολι να πιάσουν, και το άγαλμα ν’ αρπάξουν
της θεάς, και με τ’ αμπάρια τα προπύλαια να φράξουν;
Πάμε γρήγορα απάνω, ω Φιλούργε, ν’ ανεβούμε, 
και να βάλουμ’ ένα γύρω όλα τούτα που κρατούμε,--
	τα κλαδιά απ’ την εληά,
κι όσες θέλησαν να φτειάσουν τούτη τη βρωμοδουλειά,
μιά φωτιά ν’ ανάψουμ’ όλοι, σύμφωνοι και με μιά  γνώμη,
και με τούτα μας τα χέρια να τις κάψουμεν ακόμη,
και του Λύκωνος[17]  πεό πρώτη τη γυναίκα. Όσο ζω,
μα τη Δήμητρα! δεν πρέπει να με πάρουν για χαζό.
Ουτ’ αυτός ο Κλεομένης[18]  που την είχε καταλάβη,
έφυγ’ από τούτην δίχως και κακή ποινή να λάβη°
αλλά μολονότι Λάκων, παλληκάρι στην εντέλεια,
βγήκε και με δίχως όπλα και με φόρεμα κουρέλια,
λερωμένος και βρωμιάρης, κ’ έξη χρόνια να λουσθή,
	και χωρίς να κουρευθή.
Τού ’στησαν πολιορία και τον έσφιξαν αυτού
	δεκαφτά γραμμές στρατού,
	που τις νύχτες εκοιμάτο
	στα Προπύλαι’ από κάτω.
	Τώρα που ’μ’ εδώ και πάλι,
στις εχθρές του Ευριπίδη[19]  κι όλων των θεών, μεγάλη
	τιμωρία να τους δώσω,
	τάχα δεν θα κατορθώσω;
	Μήπως και στο Μαραθώνα
τρόπαιό μου δεν υπάρχει [που θα μείνη στον αιώνα;]
Αλλ’ αυτό το μέρος μένει απ’ το δρόμο ως εκεί-- 
τούτος ο ανηφοράκης,--κι ας τραβούμε βιαστικοί.
Και το φόρτωμα καθένας εις την ράχη ας το πάρη
μονομιάς, χωρίς σαμάρι°
μολονότι αυτά τα ξύλα [απ’ το βάρος κι απ’ το δρόμο]
μου τσακίσανε τον ώμο.
	Μα τώρα όμως πρέπει να βαδίσουμε, 
	και τη φωτιά μας πρέπει να φυσήσουμε,
	μη τύχη και μας σβύση και τη χάσουμε, 
	όταν στου δρόμου την κορφή θα φθάσουμε.
(φυσά εις το πύραυνον)
	Φυ! φυ!
	Πω, πω! καπνός, [βρε αδελφοί!]
Ω Ηρακλή μου! ο καπνός που απ’ τη χύτρα βγαίνει, 
δαγκώνει μεσ’ στα μάτια μου σα σκύλλα λυσσασμένη. 
	Εγώ δεν αμφιβάλλω
πως απ’ τη Λήμνο η φωτιά[20]  θα είνε δίχως άλλο,
	[κι αν την πολυφυσήσω
μα τους θεούς, σαν τους Λημνιούς τσιμπλής θα καταντήσω.]
Αλλοιώς δεν θα μου δάγκωνε στο κέθε φύσημά μου 
	τα δυό τσιμπλόμματά μου.
Τρέχα συ λοιπόν, ω Λάχη, στην Ακρόπολι επίσης 
	τη θεά να βοηθήσης,
	γιατί τώρ’ αν την αφήσης,
δεν ξανάχεις ευκαιρία, για να την υπερασπίσης.
(φυσά εκ νέου εις το πύραυνον).
	Φυ! φυ!
	πω, πω, καπνός, [βρε αδελφοί!]
	Τουτ’ η φωτιά να ζη και να μη σβύνη,
	κάποιου θεού βοηθάει καλωσύνη.
	Τι λέτε: πειό καλά δεν θα τα φτιάναμε,
	εδώ τα δυο τα ξύλα αν τα βάναμε,
	κι αφού στη χύτρα το δαυλό αφήσουμε,
	με τη φωτιά τη θύρα να κτυπήσουμε;
Κι αν όταν τις καλέσουμε τ’ αμπάρια δεν ανοίγουν, 
καίμε τις πόρτες γρήγορα και οι καπνοί τις πνίγουν.
	Κάτω λοιπόν το φόρτωμά μου.
Ποιος τάχ’ από τους στρατηγούς τους δυστυχείς της Σάμου[21] 
τα ξύλα θα συλλάβη αυτά;--Μωρέ καπνός! βάι-βάι!....

(Αποθέτουν τα ξύλα εντός του παρασκηνίου, ένθα αποσύρονται 
οι λοιποί, πλην του Κορυφαίου κρατούντος το πύραυνον, 
και ετέρου κρατούντος δαυλόν).

Το σπάσιμο της ράχης μου ετέλειωσε και πάει.
Και τώρα, χύτρα! χρέος σου το έργο σου ν’ αρχίσης
και άναψε τα κάρβουνα.--Φέρε και συ επίσης
τον αναμμένο το δαυλό!

(Λαμβάνει τον ανημμένον δαυλόν και επικαλείται:)

	Ω Νίκη! σε παρακαλώ
κατά των γυναικών αυτών, που κλείσθηκαν στα τείχη,
η νίκη μου κι ο θρίαμβος βοήθει να πιτύχη!

(Απέρχεται μετά του χορού εις τα παρασκήνια. Εισέρχεται 
αριστερόθεν ο Χορός των Γυναικών).


ΣΚΗΝΗ Β΄

ΧΟΡΟΣ ΓΥΝΑΙΚΩΝ
	Γυναίκες ρίχτε μιά ματιά°
βλέπω μιά φλόγα και καπνό, σαν να ’ρχεται από φωτιά.

(Παρατηρούν προς το μέρος της Ακροπόλεως).

Όλες γρήγορα τρεχάτε! πέτα, πέτα Νικοδίκη
	πριν να κάψουν την Καλύκη--
και την Κρίτυλλα οι φλόγες,--από νόμους φοβερούς
	κι από γέρους βρωμερούς.
	Αλλά φοβάμαι τώρα 
μήπως αργά εφθάσαμε και χάσαμε την ώρα.
Να ’ρθω στη βρύσι για νερό πρωί-πρωί σηκώθηκα
	κ’ εσπρώχθηκα και χώθηκα--
στο θόρυβο που κάνανε οι στάμνες και οι δούλες, 
που έχουνε στα πρόσωπα ζωγραφισμένες βούλλες.[22] 
Αρπάζω το σταμνί λοιπόν μη χάσω τον καιρό
	και φέρνω το νερό
	βοήθεια να κάνω--
σ’ αυτές τις συνδημότιδες που καίοντ’ [εκεί πάνω.]
Μου ’παν πως μερικοί, στραβοί από τα γερατεία,
	εκάμαν’ εκστρατεία,
και ξύλα τρία τάλαντα κουβάλησαν βερειά,
	στων Προπυλαίων τη μεριά,
λες και νερό για λούσιμο γυρεύουν να ζεστάνουν,
κι ότι με λόγια  τρομερά φρικτές φοβέρες κάνουν
τα παληογυναικάρια με τη φωτιά να ψήσουνε,
	και κάρβουνο ν’ αφήσουνε.
	Είθε [αυτό που λένε
να μη γενή,] ούτε να ιδώ, θεά μου, να τις καίνε, 
τον τόπο και τους Έλληνας να σώσουν μόνο εκείνες
απ’ του πολέμου τα κακά κι απ’ τις παραφροσύνες.
Για τούτο, ω Χρυσόλοφη,[23][σ’ αυτή τη σκέψι εφθάσανε]
	και το ναό σου πιάσανε.
Αλλά, ω Τριτογένεια![24] εάν φωτιά μεγάλη
[προφθάση κι] από κάτω του κανένας άνδρας βάλη,
	μ’ εμάς να συμμαχήσης,
	[και συ νερό να χύσης.]

(Εισέρχεται η Στατυλλίς καταδιωκομένη υπό τινος γέροντος, 
όστις την έχει συλλάβη εκ του ενδύματος. Ακολουθεί 
ο Χορός των Γερόντων και λαμβάνει θέσιν έναντι).


ΣΚΗΝΗ Γ΄

ΧΟΡΟΣ ΓΥΝΑΙΚΩΝ και ΣΤΡΑΤΥΛΛΙΣ - ΧΟΡΟΣ ΓΕΡΟΝΤΩΝ

ΣΤΡΑΤΥΛΛΙΣ
	Βρε άφες με!

(Διαφεύγει των χειρών του Γέροντος και ενούται 
με τας λοιπάς του Χορού).

ΧΟΡΟΣ ΓΥΝΑΙΚΩΝ
	Τι είν’ εκεί;
	Άνδρες κακοί!
Αυτά που κάνετε εσείς, όσ’ είνε τιμημένοι
και ευσεβείς δεν κάνουνε.

ΧΟΡΟΣ ΓΕΡΟΝΤΩΝ
	Ποιος να το περιμένη
αυτό το πράμα πως θα ιδή; Να, που ’χει ξεκινήση
κι άλλο γυναικομάζωμα στις πόρτες να βοηθήση.

ΧΟΡΟΣ ΓΥΝΑΙΚΩΝ
Τι; μας εφοβηθήκατε; ημείς [που τώρα βγήκαμε]
	πολλές σας εφανήκαμε;
	δεν είδατε ακόμα
ούτε και το μυριοστόν απ’ το δικό μας κόμμα.

ΧΟΡΟΣ ΓΕΡΟΝΤΩΝ
Φαιδρία! πώς; θ’ αφήσουμε αυτές με τέτοια γλώσσα
	να κοπανάνε τόσα;
	Δεν πρέπει να τις πιάσουμε
και όλα τούτα τα ραβδιά στη ράχη τους να σπάσουμε;

ΧΟΡΟΣ ΓΥΝΑΙΚΩΝ
	Και από μας η κάθε μιά
	θα βάλη κάτω τα σταμνιά,
να μη μας εμποδίζουνε, και τότε διορθώνει
αυτόν, που κατ’ επάνω μας το χέρι του ξαμώνει.

ΧΟΡΟΣ ΓΕΡΟΝΤΩΝ
Ω, μα τον Δία! αν κανείς, με χαστουκιές γερές,
	τους τσάκιζε δυό-τρεις φορές,
--όπως κι αυτού του Βούπαλου[25]--τις δυό τους τις μασέλες,
τώρα δεν θα ’χανε φωνή [να λένε τέτοιες τρέλλες!]

ΧΟΡΟΣ ΓΥΝΑΙΚΩΝ
	Εδώ στεκόμαστε μπροστά,
	κι ας έρθη όποιος του βαστά°
μα [θα σε κάμω εγώ να ειπής, πως] ούτε σκύλλα είδες
να σ’ έχη αρπάξη πειό γερά από τις δυό σου αρχίδες.

ΧΟΡΟΣ ΓΕΡΟΝΤΩΝ
	Αν ίσως δεν σωπάσης,
το τελευταίο γήρας μου κακά θα δοκιμάσης.

ΧΟΡΟΣ ΓΥΝΑΙΚΩΝ
	Σαν θέλης παρ’ τα μούτρα σου,
την Στρατυλλίδα άγγιξε, [να ιδής πού πάει η κούτρα σου.]

ΧΟΡΟΣ ΓΕΡΟΝΤΩΝ
Τι θα μου κάνης, στις σβερκιές αν έλθω και σ’ αρχίσω;

ΧΟΡΟΣ ΓΥΝΑΙΚΩΝ
Τ ’άντερα και τα πλεμόνια σου με δαγκανιές θα χύσω.

ΧΟΡΟΣ ΓΕΡΟΝΤΩΝ
Κανείς δεν είνε πειό σοφός από τον Ευριπίδη,
[που τις γυναίκες πάντοτε τις στρώνει στο βρισίδι]°
γιατί ως σήμερα στη γη δεν είνε γεννημένα
πλάσματα αναιδέστερα [και πειό ξετσιπωμένα].

ΧΟΡΟΣ ΓΥΝΑΙΚΩΝ
Εμπρός Ροδίππη, τα σταμνιά, [μη χάνουμε καιρό].

ΧΟΡΟΣ ΓΕΡΟΝΤΩΝ
Γιατί, θεοκατάρατες! εφέρατε νερό;

ΧΟΡΟΣ ΓΥΝΑΙΚΩΝ
Γιατί, μωρέ ψοφήμι συ, ήλθες φωτιά ν’ ανάψης;
	το σώμα σου θα κάψης;

ΧΟΡΟΣ ΓΕΡΟΝΤΩΝ
Ήλθα ν’ ανάψω τη φωτιά τις φίλες σου να ψήσω.

ΧΟΡΟΣ ΓΥΝΑΙΚΩΝ
Έ, ήλθα τη φωτιά κ’ εγώ με το νερό να σβύσω.

ΧΟΡΟΣ ΓΕΡΟΝΤΩΝ
	Θα ρίψης στη φωτιά νερά;

ΧΟΡΟΣ ΓΥΝΑΙΚΩΝ
	Θα στ’ αποδείξω μια χαρά.

ΧΟΡΟΣ ΓΕΡΟΝΤΩΝ
Σε ξεροψήνω στη στιγμή με το δαδί που φέρω.

ΧΟΡΟΣ ΓΥΝΑΙΚΩΝ
Αν ήσαι βρώμιος κι άπλυτος λουτρό θα σου προσφέρω.

ΧΟΡΟΣ ΓΕΡΟΝΤΩΝ
Θα κάμης συ λουτρό σ’ εμέ, μωρή βρωμοσουπιά;

ΧΟΡΟΣ ΓΥΝΑΙΚΩΝ
Θα ’ν’ και λουτρό του γάμου σου.

ΧΟΡΟΣ ΓΕΡΟΝΤΩΝ
	Ακούς ξεδιαντροπιά!

ΧΟΡΟΣ ΓΥΝΑΙΚΩΝ
Μα είμ’ εγώ ελεύθερη.

ΧΟΡΟΣ ΓΕΡΟΝΤΩΝ
	Κ’ εγώ θα στο βουλώσω
το στόμα σου, που τ’ άφησες και τσαμπουνάει τόσο.

ΧΟΡΟΣ ΓΥΝΑΙΚΩΝ
Αλλά στο δικαστήριο δεν θα ’χης πειά δουλειά.

ΧΟΡΟΣ ΓΕΡΟΝΤΩΝ
	Μώρ’ δεν της καίτε τα μαλλιά!

ΧΟΡΟΣ ΓΥΝΑΙΚΩΝ (κενώνουσι τας υδρίας των επί των Γερόντων).
Ο Αχελώος ποταμός το χρέος του ας κάνη!

ΧΟΡΟΣ ΓΕΡΟΝΤΩΝ
Ωχ! ωχ! κακόμοιρος εγώ!

ΧΟΡΟΣ ΓΥΝΑΙΚΩΝ
	Μήπως ζεστό σου εφάνη;

ΧΟΡΟΣ ΓΕΡΟΝΤΩΝ
Βρε τι ζεστό! δεν παύεις πειά; κατάλαβες τι κάνεις;

ΧΟΡΟΣ ΓΥΝΑΙΚΩΝ
Τι έκανα; σ’ επότισα βλαστούς να ξαναβγάνης.

ΧΟΡΟΣ ΓΕΡΟΝΤΩΝ ριγών
	Ξεράθηκ’ από τη νοτιά

ΧΟΡΟΣ ΓΥΝΑΙΚΩΝ
	Σαν άναψες και τη φωτιά,
	τρέχα κοντά της να σταθής
	και γρήγορα να ζεσταθής.

(Έρχεται ο Πρόβουλος ακολουθούμενος υπό τοξοτών κρατούντων 
μοχλούς) 


ΣΚΗΝΗ Δ΄

ΠΡΟΒΟΥΛΟΣ και οι ΑΝΩΤΕΡΩ και μετ’ ολίγον ΛΥΣΙΣΤΡΑΤΗ

ΠΡΟΒΟΥΛΟΣ
Άναψε στις γυναίκες μας φωτιές το φαγοπότι,
τα όργια του Σαβάζιου[26] και του τυμπάνου οι κρότοι,
κι αυτός ο Αδωνιασμός[27] μέσα στο κάθε δώμα,
που άκουα τον ήχο του κι ως στη Βουλήν ακόμα.
Τη μέρα που ο Δημόστρατος[28] έλεγε, πως τα πλοία
δεν πρέπει να κινήσουν να παν στη Σικελία,
εχόρευε η γυναίκα [του στο σπίτι κ’ εγλεντούσε]
και, άου-άου! τον Άδωνι κι αυτή μοιρολογούσε!
Στα όπλα αυτός Ζακυθινούς ζητούσε να καλέση,
και η γυναίκα του στουππί στην κάμερα είχε πέση
και κλαίοντας τον Άδωνι° κι ο Χολοζύγης[29] πάλι
	έβαζε πειό μεγάλη
	φωνή, ο σιχαμένος
	και θεοσκοτωμένος!
Νά τ’ ατιμοκαμώματα που φτιάνουν κάθε μέρα!

ΧΟΡΟΣ ΓΕΡΟΝΤΩΝ
Κι αν μάθαινες την προσβολή και τούτην εδώ πέρα!
Αφού καλά μας βρίσανε, τις στάμνες τους επιάσανε
	κι απάνω μας αδειάσανε,
και τώρα να, τα ρούχα μας κουνάμε τα βρεμένα,
	σαν να ’ν’ κατουρημένα.


ΠΡΟΒΟΥΛΟΣ
Μα το θεό της θάλασσας! δικαίως τα παθαίνουμε,
αφού εμείς οι ίδιοι στα γλέντια τις μαθαίνουμε,
και τις βοηθούμε σ’ όλες τους τις πονηριές που κάνουν,
τέτοιες ιδέες βέβαια θα ιδούμε να μας βγάνουν.
Αφού εμείς οι [ίδιοι πηγαίνουμε τρεχάτοι]
μέσα στα εργοστάσια και λέμε στον εργάτη:
Τη νύχτα που η γυναίκα μου εχόρευε με βιάσι,
από το περιδέραιον όπου της είχες φτιάση,
ω χρυσοχόε, γλίστρησε και βγήκε το κεφάλι
	από την τρύπα πάλι.
Στη Σαλαμίνα σήμερα θα πεταχθώ με βία°
γι’ αυτό λοιπόν του λόγου σου, αν εύρης ευκαιρία, 
πέρνα το βράδυ από κει, κι όπως μπορείς να κάνης, 
μα το κεφάλι στερεά στην τρύπα να το βάνης.
Ο άλλος πάλι τρέχοντας τον παπουτσή γυρεύει,
--που ’νε παιδί, μα ’χει ψωλή που δεν σου χωρατεύει--
και λέει: - Της γυναίκας μου το πόδι, το πληγώνει,
στο τρυφερό της δάκτυλο απάνω, στο κορδόνι°
το μεσημέρι κόπιασε στο σπίτι να στο δείξη,
και τέντωσέ το γρήγορα, όσο μπορεί ν’ ανοίξη.
Μα να τ’ αποτελέσματα όλων αυτών. Και τώρα
που κωπηλάτες γύρισα κ’ εμάζεψα στη χώρα,
και πρέπει να ’χω χρήματα, μαζεύθηκαν οι φίλες
	και μου ’κλεισαν τις πύλες!
	Αλλά δεν είν’ αυτό δουλειά
να στέκωμαι σαν κούτσουρο [και με χωρίς μιλιά!]
Φερ’ τους μοχλούς εσύ εδώ, και θα τιμωρηθούν πολύ
	γι’ αυτήν την προσβολή.

(Προς Τοξότην καρτούντα μοχλόν).

- Τι χάσκεις, κακορροίζικε, εκείθε τι χαζεύεις
χωρίς να κάνης τίποτα; το καπηλειό γυρεύεις;
Γιατί δεν πάτε τους μοχλούς στις πύλες να τους χώσετε
	να τις ανασηκώσετε;
Εμπρός! και από δω κ’ εγώ για βοηθός πηγαίνω.

(Ετοιμάζονται να θέσουν τους μοχλούς εις τας πύλας). 

ΛΥΣΙΣΤΡΑΤΗ (εξερχομένη)
Τις πύλες μη σηκώνετε, και μοναχή μου βγαίνω.
Για τους μοχλούς που φέρνετε, δεν είν’ ανάγκη τόση,
ανάγκη μόνον έχετε από μυαλό και γνώσι,
	[όπου σας λείπει ακόμα.]

ΠΡΟΒΟΥΛΟΣ
	Μπα! σ’ είσαι μωρή βρώμα!
- Πού είνε ο τοξότης μου! τρέξε και σύλλαβέ τη
	και πισθαγκώνιασέ τη!

ΛΥΣΙΣΤΡΑΤΗ
Μα τη θεά την Άρτεμι! αν ίσως και τολμήση
και με το δακτυλάκι του μονάχα να μ’ εγγίση,
θα κλάψη πολύ γρήγορα, κι ας είνε κ’ εξουσία.

ΠΡΟΒΟΥΛΟΣ
Βρε συ, την εφοβήθηκες; - Δεν πάτε με τη βία
κ’ οι δυό να την αρπάξετε,- ένας από τη μέση,
κι ο άλλος να την δέση;

ΓΥΝΗ Α΄ (εμφανιζομένη πλησίον της Λυσιστράτης)
Αν βάλης, μα την Πάνδροσο, χέρι σ’ αυτήν απάνω,
θα πάθης τσαλαπάτημα ευθύς, που θα σε κάνω
και θα χεσθής απάνω σου.

ΠΡΟΒΟΥΛΟΣ
	Ά έτσι; τώρα στάσου,
κι αυτό το χέσιμο, που λες, θα πάθ’ η αφεντιά σου.
Πού ’ν’ ο τοξότης; -Δέσε την προτήτερ’ απ’ τις άλλες
αυτήν, που τις παλληκαριές μας κάνει τις μεγάλες.

ΛΥΣΙΣΤΡΑΤΗ
Αν κάνης, μα την Άρτεμι, και δάκτυλο ν’ απλώσης,
σου κάνω τις μασσέλες σου στο μούσκιο να τις χώσης. 

ΠΡΟΒΟΥΛΟΣ
Μα τέλος πάντων τ’ είν’ αυτά; - Πού ’ν’ ο τοξότης; Πίσω!
κι αυτήν την καταβόθρα σας εγώ θα σας την κλείσω!

ΓΥΝΗ Α΄
Να την εγγίσης μοναχά μοίρα κακήν αν είχες,
κ’ ευθύς σε σουρομάδησα απ’ όλες σου τις τρίχες.

ΠΡΟΒΟΥΛΟΣ
Αλλοίμονό μου, ο δύστυχος! και ο τοξότης πάει.
Τους άνδρας είναι δυνατόν γυναίκα να νικάη;
(Προς τους λοιπούς τοξότας).
Σκύθαι! εμπρός! όλοι μαζύ! χτυπήσατ’ ενωμένοι!

ΛΥΣΙΣΤΡΑΤΗ
Μα τις θεές! να ξέρετε πως είν’ εδώ κλεισμένοι
τέσσαρες λόχοι γυναικών, που κάθε μια τα ’χει
ακονισμένα κ’ έτοιμα τα όπλα της για μάχη.

ΠΡΟΒΟΥΛΟΣ
Τα χέρια τους πισθάγκωνα δέσετ’ αμέσως Σκύθαι!

ΛΥΣΙΣΤΡΑΤΗ
Ε, σεις! γυναίκες σύμμαχοι! εβγήτε από κείθε!
	αυγολαχανοφασουλομανάβισσες! [τρεχάτε!]
	Σκορσοχατζηξενοδοχοφουρνάρισσες! [ελάτε!]
	δεν θα μαλλιοτραβήσετε;...
	και δεν θα κοπανίσετε;
	δεν θα καταξεσχίσετε;...
	και δεν θα σκυλλοβρίσετε;...
	δεν θα ξετσιπωθήτε;
(Αι γυναίκες εξορμώσιν εκτός των τειχών και συμπλέκονται 
με τους Τοξότας, οίτινες τρέπονται εις φυγήν. Η Λυσιστράτη  
ηπιώτερον και θριαμβευτικώς προς τας γυναίκας:)
	Αρκεί, αρκεί, σταθήτε!
Γυρίστε πίσω° στον εχθρό τα όπλα πάλι δότε.

ΠΡΟΒΟΥΛΟΣ
Αλλοίμονο! τι συφορά μού πάθανε οι Τοξόται!

ΛΥΣΙΣΤΡΑΤΗ
Τι νόμισες; με δουλικά λοιπόν πως πολεμάς,
ή με χωρίς παλληκαριά μας πέρασες εμάς;

ΠΡΟΒΟΥΛΟΣ
Πολλή, μα τον Απόλλωνα, και η παλληκαριά σας,
και μάλιστα σαν βρίσκεται και κάπελας κοντά σας.

ΧΟΡΟΣ ΓΕΡΟΝΤΩΝ
	Τι τόσα λόγια χάνεις,
και με τις όχεντρες αυτές κουβέντες τώρα πιάνεις,
	Επίτροπε της χώρας;
Δεν ξέρεις πως μας κάνανε λουτρό προ λίγης ώρας
στα ρουχαλάκια μας, χωρίς και μ’ αλυσσίβας σκόνη;

ΧΟΡΟΣ ΓΥΝΑΙΚΩΝ (προς τον Χορόν Γερόντων)
Βρε κουτεντέ! το χέρι του δεν πρέπει αν σηκώνη
ο άνθρωπος αυθαίρετα στον άλλον κατ’ επάνω°
σαν το σηκώνης, τούμπανα τα μάτια θα σου κάνω.
Κακό δεν κάνω κανενός° φρόνιμα θα καθήσω,
σαν κοριτσάκι° ούτε κλωνί αχύρου θα κινήσω,--
	ενόσω δεν θελήση
κανείς, σαν τη σφηγκοφωλιά να ρθή να μ’ ερεθίση. 

ΧΟΡΟΣ ΓΕΡΟΝΤΩΝ
	Ω Ζευ! έχουμε τάχα χρεία,
	από αυτά τα κνώδαλα τ’ αχρεία;
(Στον Πρόβούλο)
	Κανείς να υποφέρη δεν μπορεί
	αυτό το πράμα το βαρύ.
	Λοιπόν να εξετάσουμε τι φτιάσανε,
γιτι’ ήλθανε το φρούριο του Κραναού[30] κ’ επιάσανε,
την άβατη Ακρόπολι, την πέτρα τη μεγάλη
και τον ναό τον Ιερό. Εξέτασε και πάλι--
	και μη πεισθής,
κι όλα τα μέσα που μπορείς, να μεταχειρισθείς.
	Γιατί ντροπή θα πάθουμε,
εάν δεν εξετάσουμε τι τρέχει και δεν μάθουμε.

ΠΡΟΒΟΥΛΟΣ
Και, μα το Δία, βέβαια° σεις πρώτες θα μου πήτε
τι τάχα στην Ακρόπολι γυρεύατε να μπήτε
και με μοχλούς την κλείσατε;

ΛΥΣΙΣΤΡΑΤΗ
			Το χρήμα να κρατήσουμε
		σωστό, να μην αφήσουμε
για χρήματα στον πόλεμο το αίμα σας να χύνετε.

ΠΡΟΒΟΥΛΟΣ
Θαρρείτε για τα χρήματα ο πόλεμος πως γίνεται;

ΛΥΣΙΣΤΡΑΤΗ
Και γι’ άλλους λόγους γίνεται αυτό το ανακάτωμα:
Για να μπορεί ο Πείσανδρος,[31] και όλα τ’ άλλα άτομα
που την αρχήν βυζαίνουνε, να βρίσκουν ευκαιρίες
για κλέψιμο, ανοίγοντες στον τόπο φασαρίες.
Ας κάμουν ό, τι θέλουνε και ό, τι τους αρέσει°
να βγάλη χρήμα από δω κανείς δεν θα μπορέση.

ΠΡΟΒΟΥΛΟΣ
Και τι θα κάμης;

ΛΥΣΙΣΤΡΑΤΗ
	Το ρωτάς; τι άλλο δα θα πράξουμε, 
	παρά να το φυλάξουμε;

ΠΡΟΒΟΥΛΟΣ
Συ φύλακας στης πόλεως τα χρήματα θα γίνης;

ΛΥΣΙΣΤΡΑΤΗ
	Μπα! δύσκολο το κρίνεις;
Μήπως εμείς δεν είμαστε και φύλακες συνάμα
για του σπιτιού τα χρήματα;

ΠΡΟΒΟΥΛΟΣ
			Δεν είν’ το ίδιο πράμα.

ΛΥΣΙΣΤΡΑΤΗ
Δεν είν’ το ίδιο πράμα;

ΠΡΟΒΟΥΛΟΣ
			Ναι, μ’ αυτό θα πολεμήσουμε.

ΛΥΣΙΣΤΡΑΤΗ
Μα και γι’ αυτό τον πόλεμο να γίνη δεν θ’ αφήσουμε.

ΠΡΟΒΟΥΛΟΣ
	Την πόλι πώς θα σώσουμε;

ΛΥΣΙΣΤΡΑΤΗ
	Εμείς θα σας γλυτώσουμε.

ΠΡΟΒΟΥΛΟΣ
Σεις, λέει;

ΛΥΣΙΣΤΡΑΤΗ
	Βέβαια εμείς.

ΠΡΟΒΟΥΛΟΣ
		Σαν δύσκολο πολύ.

ΛΥΣΙΣΤΡΑΤΗ
Μα κι αν δεν θέλης, θα σωθής.

ΠΡΟΒΟΥΛΟΣ
		Η γλώσσα σου μιλεί
πολύ κακά.

ΛΥΣΙΣΤΡΑΤΗ
	Αγανακτείς; μα θα το κατορθώσουμε.

ΠΡΟΒΟΥΛΟΣ
Άδικο, μα τη Δήμητρα!

ΛΥΣΙΣΤΡΑΤΗ
		Α, πρέπει να σας σώσουμε.

ΠΡΟΒΟΥΛΟΣ
	Κι αν ίσως δεν θελήσω;

ΛΥΣΙΣΤΡΑΤΗ
Να κ’ ένας λόγος πλειότερος το ζήτημα να λύσω.

ΠΡΟΒΟΥΛΟΣ
	Αλλά κι αν πρέπ’ ειρήνη
	 πόλεμος να γίνη,
πώς βγήκατε τη γνώμη σας να δώσετε στη χώρα;

ΛΥΣΙΣΤΡΑΤΗ
	Θα σου τα πούμε τώρα.

ΠΡΟΒΟΥΛΟΣ
Θα κλάψης° λέγε γρήγορα.

ΛΥΣΙΣΤΡΑΤΗ
		Άκου λοιπόν και στάσου,
και μη μας τα παρακουνάς μπροστά μας τα ξερά σου.

ΠΡΟΒΟΥΛΟΣ
Να τα κρατήσω δεν μπορώ° με πιάνουνε κ’ εξάψεις
απ’ το θυμό μου.

Α΄ ΓΥΝΗ
	Ε, λοιπόν περισσότερο θα κλάψης.

ΠΡΟΒΟΥΛΟΣ (προς την Α΄ Γυναίκα)
Πες το αυτό καλήτερα, γρηά, στον εαυτό σου.
(Στη Λυσιστράτη)
Για έλα τώρα, λέγε μας εσύ το σχέδιό σου.

ΛΥΣΙΣΤΡΑΤΗ
	Αυτό κ’ εγώ έχω σκοπό,
	το σχέδιό μου να σου ειπώ.
Εμείς αυτόν τον πόλεμο, [που τρώει την Ελλάδα],
πρώτες τον ανεχθήκαμε με τόση φρονιμάδα,
	κι απ’ τον καιρό που αρχίσατε,
ούτε και να γκρινιάσουμε καθόλου μας αφήσατε°
μα μολονότι είμαστε και δυσαρεστημένες,
	κ’ εμέναμε κλεισμένες
	στα σπίτια μας, πολλές φορές
	σε υποθέσεις σοβαρές
να παίρνετε απόφασι πολύ κακή ακούσαμε.
	Κατόπιν σας ρωτούσαμε--
με γέλιο και με λύπη μας μεσ’ την ψυχή κορυφή:
- «Τι αποφάσισ’ η Βουλή στη στήλη32  να γραφή
για την ειρήνη σήμερα;» - «Είν’ αλλουνού δουλειά»
μου ’λεγε ο άνδρας μου. «Σκασμός!» Δεν έβγαζα μιλιά!

Α΄ ΓΥΝΗ
Α, να κρατήσω σιωπή ποτέ δεν θα μπορούσα.

ΠΡΟΒΟΥΛΟΣ
Θα ’σκουζες, αν δεν σώπαινες.

ΛΥΣΙΣΤΡΑΤΗ
	Γι’ αυτό κ’ εγώ σιωπούσα.
Και όταν εμαθαίναμε που ’χατε ξαναβγάλη
απόφασι χειρότερη, ρωτούσαμε και πάλι:
-«Μα πώς τα καταφέρατε με τόση κουταμάρα;»
Κ’ εκείνος, μ’ ένα βλέμμα του που σ’ έπιανε τρομάρα,
αν δεν καθήσω, μου ’λεγε, μονάχα με τη ρόκα μου
	θα μού ’σπαζε την κόκα μου.
Ο πόλεμος είνε δουλειά και σκέψις ανδρική.

ΠΡΟΒΟΥΛΟΣ
Ω, μα το Δία, στά λεγε καλά.  

ΛΥΣΙΣΤΡΑΤΗ
		Ακούς εκεί,
	μου τά ’λεγε καλά!
πως τάχα--όταν σκέπτεσθε και σεις χωρίς μυαλά,
	πρέπει να σας αφίνουμε
	και γνώμες να μη δίνουμε;
	και όταν μια φορά
στο δρόμο σας ακούσαμε να λέτε φανερά
	πως άνδρας μεσ’ στη χώρα
	δεν απομένει τώρα,
κι ο άλλος είπε: «ναι, κανείς, μα το θεό»,--σκεφθήκαμε,
και οι γυναίκες γρήγορα μαζύ εσυναχθήκαμε
και την Ελλάδα σήμερα να σώσουμ’ είνε χρεία.
Πούθε θα περιμέναμε για νά ’ρθ’ η σωτηρία;
Λοιπόν, αν ίσως σήμερα είν’ και δικό σας θέλημα,
άνδρες, ν’ ακούσετε αυτά τα λόγια τα ωφέλιμα,
κι όπως εκάναμε κ’ εμείς το στόμα να βουλλώσετε,
μπορούμε να σας σώσουμε. 

ΠΡΟΒΟΥΛΟΣ
	Εσείς εμάς να σώσετε;
Βαρύς και ανυπόφορος ο λόγος οπού βγαίνει
από το στόμα σου.

ΛΥΣΙΣΤΡΑΤΗ
		Σκασμός!

ΠΡΟΒΟΥΛΟΣ
		Μωρή καταραμένη!
Εσύ θα δώσης προσταγή σ’ εμέ να σιωπήσω,
με τη μανδήλα που φορείς; Μπα! κάλλιο να μη ζήσω!

ΛΥΣΙΣΤΡΑΤΗ
	Αν μ’ ετούτο σ’ εμποδίζω,
	τη μανδήλα σου χαρίζω,
	το κεφάλι σου να δένης,
	να σιωπαίνης.
	Να καλάθι, βαλ’ το μπρος σου,
	πάρε και την ρόκα ζώσου,
και κάθησε να τρως κουκκιά[33] και ξαίνε τα μαλλιά.
Α, τώρα είν’ ο πόλεμος των γυναικών δουλειά!

ΧΟΡΟΣ ΓΥΝΑΙΚΩΝ 
	Έλα, γυναίκες, κάθε μιά
	αφήστε κάτω τα σταμνιά,
	στις φίλες μας να ρθούμε
	μαζύ τους να ενωθούμε.
	Με δίχως κούρασι μπορώ
	να μπαίνω πάντα στο χορό--
	[χωρίς να πέφτω χάμου,]
κι ο κόπος δεν εκούρασε ποτέ τα γόνατά μου.
	Θέλω να κάνω κάθε τι 
	που το προστάζ’ η αρετή,
	[και να περάσω από κει]
μαζύ μ’ αυτές να ενωθώ, που ’χουνε χάρι, λογική,
που έχει τόλμη κάθε μιά, κ’ είνε σοφία όλη,
και αγαπάνε μ’ αρετή και φρόνησι την πόλι.
	Συ, που ’σαι μια γρηά γερή,
	και σαν τσουκνίδα τσουχτερή,
	να μη δειλιάσης, τράβα ’μπρός,
	γιατ’ είνε πρίμος ο καιρός.

ΛΥΣΙΣΤΡΑΤΗ
	Κι αν ο γλυκός ο έρως επιμένη--
	κ’ η Αφροδίτ’ η Κυπρογεννημένη
	πόθο μέσα στους κόρφους μας ν’ ανάψη,
	και τα μεριά μας με φωτιές να κάψη,
	και αν τους άνδρες απ’ την καύλα λειώση,
	και σαν το ρόπαλο τούς την τεντώση,--
	στους Έλληνας, θα μας ειπούν μιά μέρα
	πολεμοταλύτρες πέρα ως πέρα!

ΠΡΟΒΟΥΛΟΣ
Πώς θα το καταφέρνατε και τούτο;

ΛΥΣΙΣΤΡΑΤΗ
		[Μιά χαρά!]
	Να παύσουνε στην αγορά
	να βγαίνουν λυσσασμένοι
	και πάντοτ’ ωπλισμένοι.

ΓΥΝΗ Α΄
Ναι, μα της Πάφου τη θεά! 

ΛΥΣΙΣΤΡΑΤΗ
	Κι άλλη δουλειά δεν έχουνε,
παρά σαν τους Κορύβαντας[34] στην αγορά να τρέχουνε,
κ’ εκεί ν’ ανακατώνουνε τα όπλα τα πολεμικά,
	με χύτρες και λαχανικά!

ΠΡΟΒΟΥΛΟΣ
	Κ’ έτσι πρέπει, μα τον Δία!
	Να, αυτό θα πη ανδρεία°

ΛΥΣΙΣΤΡΑΤΗ 
Κι όμως είν’ αστείο πράμα, να κρατή κανείς ασπίδες
με Γοργόνες, και να τρέχη ν’ αγοράζη, τι;--μαρίδες!

ΓΥΝΗ Α΄
	Μα το θεό, είδα κ’ εγώ
καβάλλ’ απάνω  στ’ άλογο σπουδαίον αρχηγό,
	να βγάν’ υπερηφάνως
	το χάλκινό του κράνος
	με τα μαλλιά τα μακρυά,--
να βάλη μέσα έν’ αυγό, π’ αγόρασε από μιά γρηά!
	Κ’ ένα άλλο παλληκάρι,
που ήτανε σαν τον Τηρέα[35], με ασπίδα και κοντάρι,
κ’ είχε ’ρθή από τη Θράκη, μιά γυναίκα απειλούσε,
	οπού σύκα επουλούσε,
	και της έχαφτ’ ένα-ένα
	όσα ήσαν γινωμένα.

ΠΡΟΒΟΥΛΟΣ
	Και πώς θα ήσθε δυνατές,
	τις ταραχές όλες αυτές
όπου στις χώρες γίνονται, εσείς να καταπνίξετε;

ΛΥΣΙΣΤΡΑΤΗ
Α, είναι τόσο εύκολο.

ΠΡΟΒΟΥΛΟΣ
	Μα πώς; να τ’ αποδείξετε.

ΛΥΣΙΣΤΡΑΤΗ
Σαν κλωστές, που όταν πέφτουν σε μιά μπερδεψιά κακή,
τις τραβούμε με τ’ αδράχτια, μιά από ’δώ και μιά από ’κεί,
έτσι και τον πόλεμό σας θα διαλύσω τον μεγάλο, 
στέλνοντας αμέσως πρέσβεις στο ’να μέρος και στο άλλο. 

ΠΡΟΒΟΥΛΟΣ
	Τι μας λέτε, βρε κουτές, 
	με μαλλιά και με κλωστές
	και μ’ αδράχτια σεις θαρρείτε
τέτοια πράγματα μεγάλα πώς να παύσετε μπορείτε; 

ΛΥΣΙΣΤΡΑΤΗ
Αλλ’ αν είχατε σεις γνώσι, κι από τούτα τα μαλλιά
μάθημα θα ’χατε πάρη για την κάθε σας δουλειά.

ΠΡΟΒΟΥΛΟΣ
Πώς λοιπόν; για να το ιδούμε. 

ΛΥΣΙΣΤΡΑΤΗ
	Όπως βάζουμε στην πλύσι
πρώτα-πρώτ’ από τη βρώμα το μαλλί να καθαρίση,
έτσι έπρεπ’ οι πολίται τα ραβδιά να πάρετ’ όλοι,
μοχθηρούς και ραδιούργους να πετάξετ’ απ’ την πόλι°
και αυτούς, που κάνουν πάντα μεταξύ τους μιά φατρία
	και κολλούν στην εξουσία,
να τους ξύνετε, μαδώντας το [κακό τους] το κεφάλι°
έπειτα μεσ’ στο καλάθι να τους ξάνετ’ όλους πάλι--
προς ωφέλεια της χώρας° να ’χετ’ ανακατωμένους
εκεί μέσα τους μετοίκους και τους φίλους σας τους ξένους°
αλλ’ αν τύχη και κανένας στο δημόσιο χρωστά,
βάλτε τον κ’ εκείνον μέσα [να μη μένη χωριστά].
Και οι πόλεις, μα το Δία, όπου είνε μέχρις ώρας
	άποικοι αυτής της χώρας,  
να το ξέρετε πως είνε σαν κομμάτια χωρισμένα:
πάρετε κάθε κομμάτι, να τα κάμετ’ όλα ένα.
Φτιάστε μιά τρανή τουλούπα μ’ όλ’ αυτά τα μαζωμένα,
κ’ έπειτα μ’ αυτή του Δήμου να υφαίνετε τη χλαίνα. 

ΠΡΟΒΟΥΛΟΣ
Δεν είνε ανυπόφορο τέτοια μαλλιά να ξαίνουν
αυτές, οπού στον πόλεμο και μέρος δεν λαβαίνουν; 

ΛΥΣΙΣΤΡΑΤΗ
Και όμως, τρισκατάρατε! [στον πόλεμο δεν πάμε]
μα δίνουμε περισσότερο κι απ’ το διπλό: - γεννάμε
	τα τέκνα ημείς πρώτες
	που πάνε στρατιώτες.

ΠΡΟΒΟΥΛΟΣ
Μη μου θυμίζεις το κακό!

ΛΥΣΙΣΤΡΑΤΗ
		Δεν πρέπει να χαρούμε
λοιπόν κ’ εμείς τα νηάτα μας; να ευχαριστηθούμε,
που σήμερα κοιμώμεθα μονάχες, εξ αιτίας
	αυτής της εκστρατείας;
Κι όσο για μας αφήστε το, [δεν μας πολυπειράζει]°
μα κείνο, όπου το ’χουμε μεσ’ στην καρδιά μαράζι,
είνε που τα κορίτσια μας ανύπανδρα γερνάνε.

ΠΡΟΒΟΥΛΟΣ
Μήπως κ’ οι άνδρες δεν γερνούν;

ΛΥΣΙΣΤΡΑΤΗ
		Μπα! λες το ίδιο να ’νε;
Ο άνδρας, επιστρέφοντας και γέρος απ’ τη μάχη, 
μπορεί λαμπρά να πανδρευθή και νηά γυναίκα να ’χει.
Μα της γυναίκας φεύγουνε τα νηάτα και η χάρι,
κι αν δεν προφθάση γρήγορα, κανείς δεν θα την πάρη,
	και κάθεται [στο ράφι]
για να ρωτάη από κει τη μοίρα, τι της γράφει!

ΠΡΟΒΟΥΛΟΣ
Αλλά γιατί, αφού μπορεί και γέρος να την πάρη,
οπού να του σηκώνεται ακόμα σαν στηλιάρι;

ΛΥΣΙΣΤΡΑΤΗ
Συ, για πες μου τώρα: τάχα τι να μάθης περιμένεις
	που ακόμα δεν πεθαίνεις;
	Να σε θάψουν έχεις τόπο°
	[λοιπόν κάμε και τον κόπο]
και αγόρασε μιά κάσσα, και για χάρι σου ως τόσο
τα μελομακάρουνά36 σου μοναχή θα σου ζυμώσω.
	Να κι αυτό για στέφανό σου°
	πάρε το και στεφανώσου.

(Του ρίπτει άνωθεν στέφανον)

ΓΥΝΗ Α΄ (ρίπτουσα ταινίας)
Να κι αυτά, δικό μου δώρο.

ΓΥΝΗ Β΄ (ρίπτουσα στέφανον)
	Και στεφάνι θα σου βάλλω.

ΛΥΣΙΣΤΡΑΤΗ
	Πες μου, τι σου λείπει άλλο;
	Και τι θέλεις [να σου πάρω;]
Τράβα γρήγορα στη βάρκα... [δεν ακούς, καλέ], το Χάρο;...
	σε φωνάζει... σε προσμένει...
Δεν μπορεί να ξεκινήση, [κ’ είν’ η βάρκα του δεμένη!]

ΠΡΟΒΟΥΛΟΣ
Δεν είνε πράμα φοβερό; [δεν είναι αηδία]
αυτά που σήμερα εδώ παθαίνω; Μα τον Δία,
θα πάω κ’ οι επίτροποι για να μ’ ιδούν οι άλλοι, 
και να με καμαρώσουνε σ’ αυτό το μαύρο χάλι!

(Φεύγει)

ΛΥΣΙΣΤΡΑΤΗ (κραυγάζουσα όπισθέν του)
Μη τύχη κ’ εναντίον μας θα φτιάσης κατηγόρια, 
που τάχα σου το κρύψαμε το λείψανό σου χώρια;37  
Έννοια σου, σαν περάσουνε τρεις μέρες από σήμερα,
θα ρθούμε να σου κάνουμε πρωί-πρωί τα τρήμερα!

(Εισέρχεται)


ΣΚΗΝΗ Ε΄38 

ΧΟΡΟΣ ΓΕΡΟΝΤΩΝ - ΧΟΡΟΣ ΓΥΝΑΙΚΩΝ

ΧΟΡΟΣ ΓΕΡΟΝΤΩΝ
Ο ελεύθερος ο άνδρας να κοιμάται δεν του πρέπει.
Ας ξετάσουμε το πράμα° εις αυτό καθένας βλέπει
	πως υπάρχει κάτι άλλο
	πειό πολύ και πειό μεγάλο,
	και μυρίζει τυραννία
	σαν κ’ εκείνη του Ιππία.[39] 
Είνε φόβος μήπως ήλθαν Σπαρτιάτες στου Κλεισθένη[40] 
κ’ εκατάφεραν με δόλο κάθε μιά καταραμένη,
να κρατήσουνε το χρήμα, πού ’χουμε [και πολεμούμε]
	και τη σύνταξι που ζούμε.
Είνε τρομερό να βγαίνουν συμβουλές να μας πουλάνε,
και για χάλκινες ασπίδες οι γυναίκες να μιλάνε,
και να μας συμφιλιώσουν με τους Λάκωνας ακόμα,
οπού έχουν τόση πίστι, όση κ’ ένα λύκου στόμα.
	[Δεν είν’ αμφιβολία
πως] όλ’ αυτά σκαρώσανε να φτιάσουν τυραννία.
Αλλά να γίνουν τύραννοι καιρό δεν θα τους δώσω,
και μέσα σε μυρτιάς κλαδιά το ξίφος μου θα χώσω,[41] 
και θα σταθώ στην αγορά, και θα παραφυλάττω
εκεί στου Αριστογείτονος το άγαλμ’ από κάτω.
Ε, τώρα τούτη τη γρηά μού ’ρχεται να την πιάσω,
και την παληομασέλλα της [με μιά γροθιά] να σπάσω.

ΧΟΡΟΣ ΓΥΝΑΙΚΩΝ
Όταν καθένας από σας στο σπίτι του γυρίση,
θα τον ιδή κ’ η μάννα του και δεν θα τον γνωρίση.
- Φίλες γρηές! αφήστε τα ετούτα που κρατείτε.
- Για το καλό της πόλεως μιλούμ’ εμείς, πολίται°
και πρέπει, γιατί μ’ έθρεψε με χάδια ζηλευτά,
και με λαμπρότητα πολλή. Από χρονών εφτά
	κρατούσα [μιά χαρά]
μεσ’ στις γιορτές της Αθηνάς τα βάζα τα ιερά°42 
στα δέκα χρόνια μ’ έβαζαν και άλεθα [με χάρι]
	το ιερό κριθάρι°
και την αρκούδα έκανα με φούστα κροκωτή
	στης Βαυρωνίας[43] τη γιορτή°
και όταν πειά εγίνηκα μιά ώμορφη κοπέλλα,
και το κανίστρι εκράτησα και σύκα μιά τσαπέλλα.
Γι’ αυτό λοιπόν πρέπει κ’ εγώ να δώσω μιά καλή 
	στην πόλι συμβουλή.
Κι αν η δική μου η ψυχή καλό στην πόλι θέλη,
κι αν έτυχε να γεννηθώ γυναίκα, μη σας μέλη,--
ούτε και αν τα πράματα, που έχουν χάλι τόσο,
	εγώ θα διορθώσω.
	Δίνω το μερδικό μου
	στην πόλι, το δικό μου.
Με άνδρες πάντα κάθε μιά το φόρο της προσφέρει°
δεν είσθε σεις για τίποτε, δυστυχισμένοι γέροι!
παρά ξεκοκκαλίζετε τη σύνταξι που παίρνετε
απ’ τον καιρό των Μηδικών, και τίποτε δεν φέρνετε
	και κινδυνεύ’ η χώρα
ολόκληρη, για χάρι σας, να παραλύση τώρα.
	Έχεις κ’ αιτία άλλη
	για να γκρινιάζης πάλι;
Κύττα καλά, κακόμοιρε γιατ’ αν με πιάσ’ η τρέλλα,
με το σκληρό το τσόκαρο σου σπάζω τη μασέλλα

ΧΟΡΟΣ ΓΕΡΟΝΤΩΝ
	Ω! μ’ αυτό που λένε πάλι
	είνε μιά βρισιά μεγάλη!
	κι όλο το κακό ανάβει
	κι όλο πέφτουμε στα ίδια--
	Ε! τα μέτρα του ας λάβη
	κάθε άνδρας πώχει αρχίδια!
	Ας πετάξουμε τας χλαίνας, - 
	κι όταν άνδρας είν’ κανένας
	πρέπει ανδρίκια να μυρίζη,
και δεν πρέπει τυλιγμένος στα πανιά να τριγυρίζη.
Λοιπόν εμπρός, λυκόποδες! εμείς, που νέοι τότε,
πήγαμε στο Λειψύδιον[44] [κρυφά για συνωμόται,]
πρέπει να ξανανηώσουμε και τούτη τη φορά,
	νέα να πάρουμε φτερά,
	και τα γεράματά μας
μακράν να τα πετάξουμε από τα σώματά μας.
	Γιατί αέρα τόσο
	και μόνον αν τους δώσω,
	μπορούν να βρούνε τον καιρό
	να φτιάσουν κάτι τολμηρό:
μπορούν και πλοία μάλιστα στη θάλασσα να ρίξουν°
μπορούν και κατ’ επάνω μας ακόμη να τραβήξουν,
	να κάνουν ναυμαχία
	σαν την Αρτεμισία.[45]
	Κι αν [εύρουν ευκαιρία
μιά μέρα να] το ρίξουνε και στην καβαλλαρία,--
	το ξέγραψα το ιππικό° 
	γιατί το κάθε θηλυκό
	έχει για την καβάλλα
	κεφάλαια μεγάλα,
και δεν εγλίστρησε ποτέ να πέση στην τρεχάλα.
Δεν παίρνεις το παράδειγμα κι’ από τις Αμαζόνες,
στη ζωγραφιά του Μύκωνος,[46]  που πολεμάνε μόνες
καβάλλα κατά των ανδρών; Λοιπόν μη τις αφήσουμε,
και το λαιμό τους γρήγορα στο φάλαγγα[47] να κλείσουμε.

ΧΟΡΟΣ ΓΥΝΑΙΚΩΝ
Μα τις δυό θεές! το αίμα κι’ αν μ’ ανάψη πειό πολύ,
	θ’ απολύσω τη χολή,
	θα σου βγάλω μάτια, μύτες,
που να τρέχης να γυρεύης βοηθούς σου τους πολίτες.
-Κι από μας η κάθε μία το κορμί της τώρ’ ας γδύση,
	γυναικίλες να μυρίση.
	Κι’ όποιος τώρα του βαστά,
	ας ζυγώση εδώ μπροστά,
να του δείξω εγώ, αν σκόρδα του λοιπού θα ξαναφάη
	[για τον πόλεμο να πάη]
κι’ αν θα φάη μαυροκούκκια [για να πάη να δικάζη
και να κάθεται στην έδρα δίχως να ξερονυστάζη.]
Μιά το στόμα σου μονάχα λέξιν άσχημη να βγάνη,
	και ο θυμός ευθύς με πιάνει,
	που θα βγης απ’ τον καυγά
όπως από το σκαθάρι κι ο αητός, - χωρίς αυγά![48] 
Μα κι αν στέκεσαι μπροστά μου, δεν με μέλει πειά γι’ αυτό,
	όσο είν’ η Λαμπιτώ,
	κι όσο βρίσκεται εκεί
κ’ η Θηβαία Ισμηνία, που ’νε κόρη ευγενική.
	Κι αν σωστές φορές εφτά
μας ψηφίσης εναντίον, δεν περνούν σ’ εμάς αυτά,
	κακομοίρη, που γυρεύεις
σε γειτόνους και σε φίλους συφορές να μαγειρεύης.
Χθές ακόμη με τις άλλες στης Εκάτης τη γιορτή,
	τούτη την αγαπητή 
επροσκάλεσα κοπέλλα, που ’νε ώμορφη και μέλι
	και της Βοιωτίας χέλι.
Και δεν ήθελαν να στείλουν τις γυναίκες τους δω πέρα
από τα ψηφίσμτά σου, [όπου βγάνεις κάθε μέρα.]
Παύτε τα ψηφίσματά σας, πριν κανένας σας αρπάξη
απ’ τα γέρικά σας σκέληα, και το σβέρκο σάς  τινάξη!

ΑΥΛΑΙΑ



ΜΕΡΟΣ Γ΄

{Η Σκηνή όπως και εις την Β΄πράξιν.}


ΣΚΗΝΗ Α΄

ΧΟΡΟΣ ΓΥΝΑΙΚΩΝ, ΛΥΣΙΣΤΡΑΤΗ, και μετ’ ολίγον ΓΥΝΗ Γ’, Δ΄.

ΧΟΡΟΣ ΓΥΝΑΙΚΩΝ 
Συ, αρχηγέ της πράξεως, για πες μας τι συμβαίνει,
που βγαίνεις τόσο σκυθρωπή και τόσο λυπημένη;

ΛΥΣΙΣΤΡΑΤΗ
Των γυναικών των πρόστυχων τα έργα τα κακά
και τα μυαλά τα θηλυκά
[που φρόνησι τους λείπει]-
ε, να, αυτά μ’ εκάμανε να περπατώ με λύπη. 

ΧΟΡΟΣ ΓΥΝΑΙΚΩΝ 
Τι λες; τι λες;

ΛΥΣΙΣΤΡΑΤΗ
	Αλήθεια, ναι.

ΧΟΡΟΣ ΓΥΝΑΙΚΩΝ 
		Τ’ είν’ το κακό που εστάθη;
Πες το στη φιλαινάδα σου, [που θέλει να το μάθη.]

ΛΥΣΙΣΤΡΑΤΗ
	Κι αν σας το πω θα είν’ αισχρό,
	κι αν δεν το πω κακό-ψυχρό.

ΧΟΡΟΣ ΓΥΝΑΙΚΩΝ 
Μη μας το κρύβης το κακό, και πες το ίσα-ίσα.

ΛΥΣΙΣΤΡΑΤΗ
Κοντολογίς, μας έπιασε για το γαμήσι λύσσα! 

ΧΟΡΟΣ ΓΥΝΑΙΚΩΝ 
Ω Ζευ!

ΛΥΣΙΣΤΡΑΤΗ
	Τι να σου κάνη ο Ζεύς; Αυτό ζητούν να φτιάσουν,
και να τις κάνω δεν μπορώ τους άνδρες να ξεχάσουν.
Και κατορθώνει κάθε μιά με τρόπο να μου φύγη.
Τη μία, τρύπα μυστική την τσάκωσα ν’ ανοίγη--
	μεσ’ στου Πανός το ιερό°
	[κ’ η άλλη με σχοινί γερό]
κατέβη, απ’ του πηγαδιού δεμένη το μαγκάνι°
η άλλη πάει στον εχθρό κι αυτομολία κάνει°
κι άλλη καβάλλα ήθελε να πάρη ένα σπουργίτι,
να πέση στου [πορνοβοσκού] Ορσίλοχου[49] το σπίτι,--
ως που την εξεμάλλιασα. Και όλες μου ζητάνε
προφάσεις, να το σκάσουνε, στ σπίτια τους να πάνε.
Θα ιδήτε° κάποια έρχεται και πλησιάζει° να τη!
-Παρακαλώ, πού τό ’βαλες του λόγου σου τρεχάτη;

( Εισέρχεται η Γυνή Β΄)

ΓΥΝΗ Β΄
Θέλω να πάω σπίτι μου. Άφησα  στο κατώι
από τη Μίλητο[50] μαλλιά, κι ο σκόρος μου τα τρώει.

ΛΥΣΙΣΤΡΑΤΗ
Ποιος σκόρος; άφησέ τ’ αυτά° [τράβα και γύρνα πίσω!]

ΓΥΝΗ Β΄
Στις δυό θεές ορκίζομαι, αμέσως θα γυρίσω°
	θα πεταχτώ τρεχάτη,
να το ξαπλώσω μιά στιγμή απάνω στο κρεββάτι.

ΛΥΣΙΣΤΡΑΤΗ
Δεν φεύγεις, ούτε το μαλλί θ’ απλώσης τώρα° ας’ το!

ΓΥΝΗ Β΄
Μα θα το χάσω το μαλλί!

ΛΥΣΙΣΤΡΑΤΗ
		Ε, δεν πειράζει° χάσ’ το!

ΓΥΝΗ Γ΄ (εισερχομένη)
Η δύστυχη! η δύστυχη! και τώρα τι να κάνω,
που το λινάρι τ’ άφησα  με δίχως να το ξάνω!

ΛΥΣΙΣΤΡΑΤΗ
Να κι ‘ άλλη, που μας κόπιασε το δρόμο της να πάρη,
γιατί άφησεν ακτύπητο στο σπίτι το λινάρι!
Πήγαινε μέσα γρήγορα!

ΓΥΝΗ Γ΄
		Μα θα γυρίσω πίσω,
μα την Εκάτη, στη στιγμή, αρκεί να το κτυπήσω!

ΛΥΣΙΣΤΡΑΤΗ
Ας λείψουν τα κτυπήματα° γιατ’ έτσι αν αρχίση,
κι άλλη θα μας κουβαληθή το ίδιο να ζητήση.

(Εισέρχεται η Γυνή Δ΄ έχουσα εξωγκωμένην την γαστέρα)

ΓΥΝΗ Δ΄
Ω συ, θεά Ειλείθυια![51] κράτει [με κάθε τρόπο,]
για να προφθάσ’ η γέννα μου να γίνη σ’ άλλον τόπο,
χωρίς την ιερότητα που έχει τούτος να ’χει.

ΛΥΣΙΣΤΡΑΤΗ
	Τι ψέλνεις συ μονάχη;

ΓΥΝΗ Δ΄
Κύττα! στην ώρα βρίσκομαι της γέννας η καϋμένη.

ΛΥΣΙΣΤΡΑΤΗ
Ε, μα καλά° συ όμως χθές δεν ήσουν ’γγαστρωμένη.

ΓΥΝΗ Δ΄
Τι τάχα; είμαι σήμερα. Στείλε με στη στιγμή
να πεταχθώ στο σπίτι μου να φέρω τη μαμή.

ΛΥΣΙΣΤΡΑΤΗ
Μα για ποιο λόγο;τούτο δω μου φαίνεται πολύ σκληρό.

ΓΥΝΗ Δ΄
	Α, είν’ αρσενικό μωρό.

ΛΥΣΙΣΤΡΑΤΗ
Μα τη θεά! εδώ παιδί δεν φαίνεται για νά ’χη°
για τεντζερέδι φαίνεται° στάσου, θα ιδώ μονάχη,
(Ερευνά υπό τον χειτώνα της Γυναικός Δ΄ και εξάγει 
χαλκήν  περικεφαλαίαν).
Το κράνος έχωσες εδώ, ανόητη! της Αθηνάς,
	και λες ότι κοιλοπονάς;

ΓΥΝΗ Δ΄
Μα το θεό, κοιλοπονώ.

ΛΥΣΙΣΤΡΑΤΗ
		Καλά, κ’ εδώ στη ζώνη
το κράνος γιατί τό ’βαλες;

ΓΥΝΗ Δ΄
		Γιατί αν μού ’ρθουν πόνοι
απάνω στην Ακρόπολι, να κάτσω χέρι-χέρι
να κάνω μέσα το παιδί καθώς το περιστέρι.

ΛΥΣΙΣΤΡΑΤΗ
Τι λες! ωραία πρόφασι! μια είνε φανερό!
Γιατί εδώ δεν κάθεσαι να κάνης το μωρό,
και στη δεκάτη μέρα του απάνω ίσα-ίσα,
μέσα στο κράνος του παιδιού να κάνης τα βαφτίσα;[52] 

ΓΥΝΗ Δ΄
Α, όχι° στην Ακρόπολι εγώ δεν θέλω νά ’μαι
	και [μόνη] να κοιμάμαι°
	με πήγε ριπιτίδι
την ώρα που αντίκρυσα της Αθηνάς το φίδι.[53] 

ΓΥΝΗ Ε΄ (εισερχομένη)
Ωχ, ωχ! η κακορρίζικη! απ’ την αγρύπνια θα χαθώ°
	ούτε στιγμή να κοιμηθώ
οι κουκουβάγιες μ’ άφησαν!

ΛΥΣΙΣΤΡΑΤΗ
		Παύτε τα παραμύθια,
δαιμονισμένες! θέλετε τους άνδρες σας  στ’ αλήθεια°
θαρρείτε πως δεν θέλουμε να είμεθα  μαζύ τους;
δεν ξέρουμε το τι τραβούν τις νύχτες μοναχοί τους;
	Μα λίγο κρατηθήτε
	και στενοχωρηθήτε,
γιατί το είπε κι ο χρησμός: η νίκ’ είνε δική μας
αν γκρίνιες δεν ανοίξουμε και στάσι μεταξύ μας.
	Αυτός λοιπόν είν’ ο χρησμός...

ΓΥΝΗ Β΄
Για πες να τον ακούσουμε.

ΧΟΡΟΣ ΓΕΡΟΝΤΩΝ
		Ακούστε και σκασμός!
	-«Όταν οι χελιδόνες[54] 
θα μαζευθούν σε μιά μεριά και θα καθήσουν μόνες
από τους τσαλαπετεινούς55 μακράν κι από αρσενικά,
	θα αταματήσουν τα κακά.
Κι ο Ζευς όπου βροντά ψηλά [με το τρανό του χέρι,]
	τα πράματα θα φέρη, 
που τ’ από πάνω θα βρεθή στο κάτω πλακωμένο».

ΓΥΝΗ Α΄
Θα πέφτουμ’ από πάνω τους εμείς;--[καταλαβαίνω.]

ΛΥΣΙΣΤΡΑΤΗ
«Οι χελιδόνες δε αυτές αν τσακωθούν καμμιά φορά
κι από τον ιερό ναό φύγουν και κάνουνε φτερά,
όρνιο ποτέ δεν θα φανή [στον κόσμο γεννημένο]
πειό πουτανιάρικο απ’ αυτές και πειό ξεκωλιασμένο!......»

ΓΥΝΗ Α΄
Α, μα τον Δία! ο χρησμός τα λέει παστρικά.

ΛΥΣΙΣΤΡΑΤΗ
Θεοί! ας μη δειλιάσουμε από τούτα τα κακά.
Περάστε μέσα, φίλες μου, [τα χέρια μας να σφίξουμε]
και προδοσία στο χρησμό θα ’ναι κακό να δείξουμε.

(Εισέρχινται όλαι εντός των πυλών και τας κλείουν).


ΣΚΗΝΗ Β΄[56] 

ΧΟΡΟΣ ΓΕΡΟΝΤΩΝ - ΧΟΡΟΣ ΓΥΝΑΙΚΩΝ (ΓΡΑΙΩΝ)

ΧΟΡΟΣ ΓΕΡΟΝΤΩΝ
Άκουσ’ ένα παραμύθι από το δικό μου στόμα,
που ’χα μιά φοράν ακούση, πού ’μουνα παιδί ακόμα.
Λοιπόν ήταν ένας νέος, Μελανίων[57] τ’ όνομά του,
μια φορά, όπου το γάμο δεν τον ήθελ’ η καρδιά του,
και την ερημιά επήρε και τα όρη εκατοικούσε°
είχε και σκυλλί και δίχτυ και λαγούς εκυνηγούσε.
Λοιπόν έτσι, τις γυναίκες είχε τόσο σιχαθή, 
που σε πόλι και σε σπίτι δεν μπορούσε να σταθή,--
μα κοντεύω κι από κείνον πειό πολύ να σε μισήσω°
μολαταύτα σαν να θέλω, βρε γρηά, να σε φιλήσω.

ΧΟΡΟΣ ΓΥΝΑΙΚΩΝ
Αλλ΄ανάγκη πειά δεν θα ’χης από κρομμυδιού κομμάτια
	να σου κλάψουνε τα μάτια.

ΧΟΡΟΣ ΓΕΡΟΝΤΩΝ
	Και το πόδι θα σηκώσω
	με κλωτσιές να σε φορτώσω.

ΧΟΡΟΣ ΓΥΝΑΙΚΩΝ
	Βλέπω που ’χεις κρεμασμένη
	γενειάδα φυτρωμένη.

ΧΟΡΟΣ ΓΕΡΟΝΤΩΝ
Μα κι αυτός ο Μυρωνίδης[58] τους εχθρούς εφόβιζ’ όλους
	με τους μαύρους του τους κώλους
και με την τραχειά του όψι,--όπως  κάνει κι ο Φορμίων.

ΧΟΡΟΣ ΓΥΝΑΙΚΩΝ
Αφού είπες συ εκείνο, που ’καμεν ο Μελανίων,
	έχω και εγώ σκοπό
	ένα μύθο να σου ειπώ;
Κάποιος Τίμων[59] είχε ζήση, με μορφή σκουντουφλιασμένη,
λες και ήτανε μ’ αγκάθια γύρω-γύρω της φραγμένη,
όπως βράχος Ερινύων. Ε, λοιπόν, αυτός ο Τίμων
έφυγεν από το πλήθος των κακών και των ατίμων.
Τους αχρείους, όπως είσθε, είχε σιχαθή κι αυτός,--
κι όμως ήταν στις γυναίκες τρυφερός κι αγαπητός.--
	Τη μασσέλα θα σου σπάσω!

ΧΟΡΟΣ ΓΕΡΟΝΤΩΝ
Καλέ σώπα! μην το κάνης,--κι απ’ το φόβο θα τα χάσω.

ΧΟΡΟΣ ΓΥΝΑΙΚΩΝ
Να, τα σκέλια θα σηκώσω και θα σε κλωτσήσω.

ΧΟΡΟΣ ΓΕΡΟΝΤΩΝ
				Κτύπα!
	να σου ιδούμε και την τρύπα.

ΧΟΡΟΣ ΓΥΝΑΙΚΩΝ
Τώρα στα γεράματά μου δεν θα ιδής αυτήν τη χάρι,
γιατί τό ’χω μαδημένο σαν να τό ’καψε λυχνάρι.


ΣΚΗΝΗ Γ΄

ΛΥΣΙΣΤΡΑΤΗ, ΓΥΝΗ Α΄και ΜΥΡΡΙΝΗ

(επί του τείχους)

ΛΥΣΙΣΤΡΑΤΗ
Ε, ε! γυναίκες! γρήγορα ελάτ’ εδώ!

ΓΥΝΗ Α΄
					Τι τρέχει;
ποιος είν’ αυτός ο θόρυβος, και ποιάν αιτίαν έχει;

ΛΥΣΙΣΤΡΑΤΗ
Να! βλέπω άνδρα που τραβά εδώ στο τείχος ίσα°
τον έχει πιάση, φαίνεται, για τις γυναίκες λύσσα.

ΜΥΡΡΙΝΗ
Συ, των Κυθήρων η θεά, [η αφρογεννημένη,]
που ’σαι στην Πάφο [λατρευτή], στην Κύπρο [δοξασμένη],
σ’ αυτόν τον δρόμο που άνοιξες, δύναμι τώρα δίνε
να πάρη τον ανήφορο.

ΓΥΝΗ Α΄
		Ποιος έρχεται; πού είνε;

ΛΥΣΙΣΤΡΑΤΗ
Εκεί στης Χλόης[60] το ιερό επρόβαλε τρεχάτος,

ΜΥΡΡΙΝΗ
	Ω, μα το Δία! να τος!

ΓΥΝΗ Α΄
Ποιος να ’νε;

ΛΥΣΙΣΤΡΑΤΗ
	Τον γνωρίζετε καμμιά από σας; για ιδήτε.

ΜΥΡΡΙΝΗ
	Τον ξέρω° για αταθήτε°
αυτός είνε ο άνδρας μου, ο Κινησίας.[61]  

ΛΥΣΙΣΤΡΑΤΗ
				Έλα, 
ψήσε τον, στριφογύριστ’ τον, δείξε πως έχεις τρέλλα
γι’ αυτόν, πως δεν τον αγαπάς κατόπιν, κι ό,τι άλλο,
όξ’ απ’ αυτό που δώσαμε τον όρκο τον μεγάλο.

ΜΥΡΡΙΝΗ
Α! μη σε μέλη κ’ έννοια σου°  κουνούπι θα του γίνω.

ΛΥΣΙΣΤΡΑΤΗ
	Κ’ εγώ μαζύ θα μείνω
να του σηκώσω τα μυαλά και να τον ξεροψήσω.
(Προς τας λοιπάς)
	Πηγαίνετε πειό πίσω.

(Άπασαι αι επί του τείχους γυναίκες και η Μυρρίνη κρύπτονται).


ΣΚΗΝΗ Δ΄

ΛΥΣΙΣΤΡΑΤΗ - ΚΙΝΗΣΙΑΣ


ΚΙΝΗΣΙΑΣ (ερχόμενος κάτωθεν του τείχους):
Πω, πω, πω! ο κακομοίρης! τι σπασμός που μ’ έχει πιάση,
λες και στον τροχό με δέσαν.

ΛΥΣΙΣΤΡΑΤΗ
		Ε! τις ει! που ’χεις περάση
μεσ’ στους φύλακας;

ΚΙΝΗΣΙΑΣ
		Εγώ, είμαι!

ΛΥΣΙΣΤΡΑΤΗ
		Άνδρας είσαι;

ΚΙΝΗΣΙΑΣ
		Άνδρας, πώς;

ΛΥΣΙΣΤΡΑΤΗ
Δεν θα φύγεις;

ΚΙΝΗΣΙΑΣ
	Τ’ είσαι τάχα συ που μου το λες;

ΛΥΣΙΣΤΡΑΤΗ
				Σκοπός

ΚΙΝΗΣΙΑΣ
Φώναξέ μου τη Μυρρίνη να βγή έξω, στο θεό σου!

ΛΥΣΙΣΤΡΑΤΗ
Άκου! θέλει τη Μυρρίνη να φωνάξω! σε καλό σου!
Και του λόγου σου ποιος είσαι, [όπου προσταγές μας δίδεις;]

ΚΙΝΗΣΙΑΣ
Είμ’ ο άνδρας ο δικός της, - Κινησίας Πεονίδης.[62]

ΛΥΣΙΣΤΡΑΤΗ
	Συ ’σαι, φίλτατέ μου; Γειά σου!
	κάθε μιά μας τ’ όνομά σου,
όχι και με δίχως δόξα εδώ πέρα το γνωρίζει°
η γυναίκα σου στο στόμα το ’χει και το πιπιλίζει,
	κ’ είτ’ αυγό καρτεί στο χέρι
είτε μήλο, το φυλάει πάντοτε να το προσφέρη
στον καλό της Κινησία, [που τον άφησε στο σπίτι.]

ΚΙΝΗΣΙΑΣ
Αχ! για το θεό! [χρυσό μου!]

ΛΥΣΙΣΤΡΑΤΗ
			Ω, ναι, μα την Αφροδίτη!
Κι αν συμβή καμμιά κουβέντα για τους άνδρες μας να γίνη,
	πάντοτε μας λέει εκείνη:
	«[όλ’ αυτά που λέτ’ αλήθεια],
μα μπροστά στον Κινησία είνε όλοι κολοκύθια!».

ΚΙΝΗΣΙΑΣ
Τρέχα, τρέχα φώναξέ τη!

ΛΥΣΙΣΤΡΑΤΗ
		Κάτι τι δεν θα θελήσης
	και σ’ εμένα να χαρίσης;

ΚΙΝΗΣΙΑΣ (χειρονομών καταλλήλως)63 
Άκου λέει! Μα τον Δία, να το θέλης μόνο φθάνει°
τούτο μού ’τυχε να έχω, - σου το δίνω [αν σου κάνει].

ΛΥΣΙΣΤΡΑΤΗ
Στάσου λίγο° κατεβαίνω να σου την φωνάξω τώρα.

(Εισέρχεται)

ΚΙΝΗΣΙΑΣ
Τρέχα γρήγορα και φερ’ τη° γιατί αχ! από την ώρα
που μου έφυγε απ’ το σπίτι [κι από μένα μένει χώρια],
στη ζωή δεν βρίσκω χάρι... μπαίνω μέσα, στενοχώρια...
όλα έχουνε ρημάξη...
άνοστο και το φαΐ μου... κι απ’ την καύλα έχω λυσσάξη!

(Εξέρχεται η Μυρρίνη εις το τείχος)


ΣΚΗΝΗ Ε΄

ΜΥΡΡΙΝΗ - ΚΙΝΗΣΙΑΣ

ΜΥΡΡΙΝΗ (ωσεί μονολογούσα)
Τον αγαπώ, τον αγαπώ, κι όμως αυτός δεν θέλει
καθόλου την αγάπη μου° λοιπόν σαν δεν τον μέλη,
τι μ’ έφερες εδώ γι’ αυτόν;

ΚΙΝΗΣΙΑΣ
			Γλυκό μου Μυρρηνάκι!
Γιατί μου κλείσθηκες αυτού; [έλα μ’ εμέ λιγάκι].

ΜΥΡΡΙΝΗ
Κάτω εγώ;! μα τον θεό, ούτε στο νου το βάζω.

ΚΙΝΗΣΙΑΣ
Μυρρίνη! πώς; δεν έρχεσαι σ’ εμέ, που σε φωνάζω; 

ΜΥΡΡΙΝΗ
Ανάγκες από μένα συ δεν έχεις πειά πολλές.

ΚΙΝΗΣΙΑΣ
Δεν έχω ανάγκη εγώ για σε; [Μα τ’ είν’ αυτά που λες;]
Εγώ εκαταστράφηκα χωρίς εσέ.

ΜΥΡΡΙΝΗ
			Θα φύγω.

ΚΙΝΗΣΙΑΣ
		Στάσου ακόμα λίγο.
(Σπεύδει εις τα παρασκήνια και οδηγεί υπηρέτην φέροντα παιδίον.)
Άκουσε το παιδάκι μας.
(Προς το παιδίον)
		Τι στέκεσαι, βρε βλάκα;
φώναξε τη μαμάκα σου.

ΤΟ ΠΑΙΔΙΟΝ
		Μαμάκα μου! μαμάκα![64] 

ΚΙΝΗΣΙΑΣ
Βρε συ! μα ούτε το παιδί λυπάσαι, σαν μητέρα,
που ’ν’ άπλυτο και αβύζαχτο για έκτη τώρα μέρα;

ΜΥΡΡΙΝΗ
Εγώ λυπάμαι το παιδί° μα ’κείνος όπου μένει
σκληρός, είν’ ο πατέρας του.

ΚΙΝΗΣΙΑΣ
			Μωρή δαιμονισμένη!
κατέβα χάριν του παιδιού!

ΜΥΡΡΙΝΗ
			Η μάννα δεν ξεχνάει
το σπλάχνο της° ας κατεβώ° τι τάχα θα μου κάνη;

(Εισέρχεται)

ΚΙΝΗΣΙΑΣ
Μωρέ, αυτή μου φαίνεται πειό νηά ότι τη βρήκα,
και τώρα έχει πειό πολλή μεσ’ στη ματιά της γλύκα°
κι όσο μου κάνει αντίστασι, κι όσο μου κάνει νάζι,
τόσο του πόθου τις φωτιές μεσ’ στην καρδιά μου βάζει.

ΜΥΡΡΙΝΗ (εξέρχεται εκ του παρασκηνίου και σπεύδει προς το παιδίον)
Γλυκό παιδί, ενός μπαμπά με διεστραμμένη φύσι!
έλα στη μητερίτσα σου να σε γλυκοφιλήση.

ΚΙΝΗΣΙΑΣ (συλλαμβάνων αυτήν)
Παληογυναίκα συ! γιατί σε πείσανε οι άλλες,
και φασαρίες άνοιξες στον άνδρα σου μεγάλες,
που έτσι βλάπτεσαι και συ, κ’ εκείνος υποφέρει;

ΜΥΡΡΙΝΗ
Παρακαλώ! μη ακουμπάς επάνω μου το χέρι!

ΚΙΝΗΣΙΑΣ
Κι άφησες τόσα πράγματα έρμα στο σπίτι χάμου
	δικά σου και δικά μου;

ΜΥΡΡΙΝΗ
Μπά, δε με μέλει τέσσερα.

ΚΙΝΗΣΙΑΣ
				Βρε μίλα λογικά°
και τα κοκκόρια που τρυπούν τα [δόλια] πανικά;

ΜΥΡΡΙΝΗ
Ας τα τρυπούν.

ΚΙΝΗΣΙΑΣ
	Τόσον καιρό που λείπεις απ’ το σπίτι,
θυσία πειά δεν έκαμες καμμιά στην Αφροδίτη.
Λοιπόν δεν θα ρθης σπίτι σου;

ΜΥΡΡΙΝΗ
			Α, τούτο δεν θα γίνη,
εάν δεν παύση ο πόλεμος κι αν δεν κλεισθή ειρήνη.

ΚΙΝΗΣΙΑΣ
		Ησύχασε παρακαλώ°
κι αυτό θα γίνη γρήγορα, αν μας φανή καλό.

ΜΥΡΡΙΝΗ
Ε, όταν σας φανή καλό, θα ρθω κι εγώ καντά σου°
μα όρκο τώρα έκανα [και κάτω τα ξερά σου!]

ΚΙΝΗΣΙΑΣ
Καλά° μα έλα μιά στιγμή να πέσουμ’ εδώ πάνω.

ΜΥΡΡΙΝΗ
Δεν λέγω πως δεν σ’ αγαπώ,--μα όχι δεν το κάνω.

ΚΙΝΗΣΙΑΣ
Αχ, μ’ αγαπάς; λοιπόν γιατί δεν πέφτεις, Μυρρινάκι,
		μαζύ μ’ εμέ λιγάκι;

ΜΥΡΡΙΝΗ
Γελοίε! τέτοια πράγματα, και στο παιδί μπροστά;!

ΚΙΝΗΣΙΑΣ
		Μα το θεό! πολύ σωστά!
(Προς τον υπηρέτην)
- Μωρέ Μανή![65] παρ’ το παιδί και πήγαινε στη χώρα
(Ο υπηρέτης απέρχεται)
- Να, έφυγε και το παιδί, ε, δεν θα πέσης τώρα;

ΜΥΡΡΙΝΗ
Δύστυχε! πού θα κάνουμε λοιπόν τέτοια δουλειά;

ΚΙΝΗΣΙΑΣ
Θα ’νε καλά μες στου Πανός να πάμε τη σπηλιά.

ΜΥΡΡΙΝΗ
Και απ΄αυτό τ’ αμάρτημα ποιος θα με καθαρίση;

ΚΙΝΗΣΙΑΣ
Και στης Κλεψύδρας[66] μια στιγμή δεν πλύνεσαι τη βρύση;

ΜΥΡΡΙΝΗ
Βρε δυστυχή! ωρκίσθηκα και θα γενής αιτία
να γίνω και επίορκος.

ΚΙΝΗΣΙΑΣ
		Σ’ εμέ κ’ η αμαρτία.

ΜΥΡΡΙΝΗ
Στάσου τουλάχιστον να βρω κανένα κρεββατάκι. 

ΚΙΝΗΣΙΑΣ
Μπα! δεν βαρυέσαι; πέφτουμε και χάμου για λιγάκι.

ΜΥΡΡΙΝΗ
Τι λες; Μα τον Απόλλωνα, σαν το δικό σου σώμα
ποτέ δεν θα παραδεχθώ να κυλισθή στο χώμα.

(Απέρχεται)

ΚΙΝΗΣΙΑΣ
		Τούτ’ η γυναίκα η καψερή
		μου έχει αγάπη φοβερή.

ΜΥΡΡΙΝΗ (κατερχομένη με δυο δίποδα ηνωμένα δια πανίου)
		Να, πέσε και ξαπλώσου,
και τώρα θα γδυθώ κ’ εγώ [και θά ρθω στο πλευρό σου].
(Προσποιείται ότι εκδύεται και αίφνης ανακόπτεται)
Μπα! είδες που εξέχασα να φέρω τα ψαθί;

ΚΙΝΗΣΙΑΣ
Αφ’ το κι ας λείψη το ψαθί° ας πάη να χαθή!

ΜΥΡΡΙΝΗ
Α, όχι μα την Άρτεμι° αυτό δεν θα το κάνω
	μεσ’ στο πανί απάνω.

ΚΙΝΗΣΙΑΣ
	Έλα να σε φιλήσω!
(Η ΜΥΡΡΙΝΗ πλησιάζει και την φιλεί)
Μπω, μπω! τρομάρες!..... γρήγορα να μου γυρίσης πίσω!

Η ΜΥΡΡΙΝΗ απέρχεται και επανέρχεται αμέσως κομίζουσα ψάθαν
Να ψάθα° πέσε, να γδυθώ.
(Προσποιείται ότι εκδύεται και ανακόπτεται)
			Ω η οργή να πάρη!
		δεν έχεις μαξιλάρι!

ΚΙΝΗΣΙΑΣ
Δεν έχω ανάγκη απ’ αυτό.

ΜΥΡΡΙΝΗ
			Α! έχω και πολλή. 
(Φεύγει) 

ΚΙΝΗΣΙΑΣ
		Αχ! τούτη η ψωλή
τον Ηρακλή,[67] ως φαίνεται, θα έχη μουσαφίρη,
[που τελευταίος έφθανε στο κάθε πανηγύρι.]

ΜΥΡΡΙΝΗ επανέρχεται φέρουσα προσκεφάλαιον
Σήκω απάνω! πήδησε!
(Τοποθετεί το προσκεφάλαιον)
		Έ, όλα τα ’χεις τώρα.

ΚΙΝΗΣΙΑΣ
Όλα, χρυσό μου! έλα πειά, [μη χάνουμε την ώρα.]

ΜΥΡΡΙΝΗ
Να ξεκουμπώσω μια στιγμή την πόρπη° μη ξεχάσης
και για τη συμφιλίωσι, που είπες, με γελάσης.

ΚΙΝΗΣΙΑΣ
Αν το ξεχάσω, να χαθώ!

ΜΥΡΡΙΝΗ
	Κουβέρτα που δεν έχεις;

ΚΙΝΗΣΙΑΣ
	Ουφ! τώρα πού να τρέχης
	[και πάλι σούρτα φέρτα
	να πας να βρης κουβέρτα;]
Κουβέρτες δεν χρειάζομαι,-- μα θέλω να γαμήσω.

ΜΥΡΡΙΝΗ
Κι αυτό θα γίνη° μια στιγμή και πάλι θα γυρίσω.

(Φεύγει)

ΚΙΝΗΣΙΑΣ
	Μωρέ αυτό το θηλυκό
μου φτιάνει με τα στρώματα περσσότερο κακό!

ΜΥΡΡΙΝΗ (φέρουσα σκέπασμα)
Ε, σήκω τώρα μια στιγμή [ν’ αναπαυθής καλύτερα]

ΚΙΝΗΣΙΑΣ68 
Δεν βλέπεις που σηκώθηκε ετούτο μου προτήτερα!

ΜΥΡΡΙΝΗ
Θέλεις και λίγες μυρουδιές [να σού ρθουνε στη μύτη;]

ΚΙΝΗΣΙΑΣ
Όχι, μα τον Απόλλωνα!

ΜΥΡΡΙΝΗ
		Α, μα την Αφροδίτη,
	[θα μου μοσχομυρίσης]
	θελήσης, δεν θελήσης.

 (Εξάγει φιαλίδιον)


ΚΙΝΗΣΙΑΣ
Αφέντη Δία! δώσε μιά και χύσε το ευθύς!

ΜΥΡΡΙΝΗ
Άπλωσ’ το χέρι σου λοιπόν και πάρε ν’ αλειφθής.

ΚΙΝΗΣΙΑΣ (αλειφόμενος δια του μύρου)
	Μα τον Απόλλωνα! κι αυτό
όταν μας τρώει τον καιρό, είν’ άνοστο και περιττό,
κι όταν δεν έρχεται μαζύ [με τη δική του ευωδιά,]
	του γαμησιού η μυρουδιά!

ΜΥΡΡΙΝΗ
	Πω, πω! η κακομοίρα!
τι έπαθα! σου έφερα, καλέ της Ρόδου μύρα.

ΚΙΝΗΣΙΑΣ
	Είνε κι’ αυτό καλό πολύ°
	άφησε τ’ άλλα, βρε τρελλή.

ΜΥΡΡΙΝΗ
Για πες μου! αστειεύεσαι;

(Φεύγει ταχέως)

ΚΙΝΗΣΙΑΣ
			Κακή και μαύρη μοίρα, 
σ’ αυτόν που του κατέβηκε να πρωτοφτιάση μύρα!

ΜΥΡΡΙΝΗ (επανερχομένη με φιαλίδιον)
Πάρε το μπουκαλάκι αυτό.

ΚΙΝΗΣΙΑΣ
			Μα έχω μια μπουκάλα![69] 
έλα μου δω να ξαπλωθής και μη μου φέρνης άλλα.

ΜΥΡΡΙΝΗ
Βέβαια, μα την Άτεμι° αυτό κ’ εγώ θα κάνω°
	να, τα παπούτσια βγάνω.
Αλλ’ όμως, φιλαράκο μου, το είπες και θα γίνη°
θα δώσης ψήφο γρήγορα και συ για την ειρήνη.

(Φεύγει ταχέως)

ΚΙΝΗΣΙΑΣ (πίπτων επί της κλίνης)
Καλά αυτό θα το σκεφθώ.
(Βλέπων την Μυρρίνην φεύγουσαν)
			Τρανή μου συμφορά!
πάει η γυναίκα! κι όλ’ αυτά μου τ’ άφησε ξερά!
Πω, πω κακό που το ’παθα! ποιάν θα γαμήσω τώρα,
που η πειό καλή μ’ εγέλασε απ’ όσες έχ’ η χώρα;
Μια παραμάννα πώς θα βρω τώρα γι’ αυτή,70[και πού;...]
	Πού είσαι, μωρή σκυλλαλεπού!.....[71] 
	στείλ’ της τουλάχιστον κοντά 
	μιά παραμάνα και νταντά!......

(Εισέρχονται εκατέρωθεν οι Χοροί)

ΧΟΡΟΣ ΓΕΡΟΝΤΩΝ
	Σε βασανίζει, δυδτυχή!
	κακό μεγάλο στην ψυχή,
	όπου κ’ εμέ ταράττει,
	για τούτη την απάτη.
Ποια νεφρά μπορούν ν’ ανθέξουν, [στο σκληρό αυτό παιγνίδι;]
και ποια μέση [θα κρατήση], ποια ψυχή και ποιο αρχίδι;
ποιο θ’ ανθέξει κωλονούρι, που με δύναμι τεντώνει,
	το πρωί να μη πλακώνη;

ΚΙΝΗΣΙΑΣ (επί της κλίνης)
	Ζευ πατέρα! δεν αντέχω!
	τι τινάγματα που έχω!

ΧΟΡΟΣ ΓΕΡΟΝΤΩΝ
	Να, τι σου ’φτιασεν ακόμα
	η αχρεία και η βρώμα!

ΧΟΡΟΣ ΓΥΝΑΙΚΩΝ
Ναι, μα είνε φιλαινάδα όλο χάρι κι όλο γλύκα.

ΚΙΝΗΣΙΑΣ (εγειρόμενος της κλίνης)
Βρε ποια γλύκα! σιχαμένη και σαχλή πάντα τη βρήκα!

ΧΟΡΟΣ ΓΕΡΟΝΤΩΝ
	Ω Ζευ! ανεμοστρόβιλο γερό
	κ’ ένα τυφώνα στείλε καυτερό, 
	κι ανέβασ’ τες με δύναμι τρανή
	ψηλά, σαν του αχύρου το κλωνί,
	και στριφογύρισέ τες με οργή,
	και δωσ’ τους μιά να πέσουνε στη γη, 
	και να ’ρθουν με δύναμη πολλή
	να καρφωθούν επάνω στην ψωλή!

ΑΥΛΑΙΑ



ΜΕΡΟΣ Ε΄

ΧΟΡΟΣ ΓΕΡΟΝΤΩΝ - ΧΟΡΟΣ ΓΥΝΑΙΚΩΝ - ΚΗΡΥΞ - ΠΡΟΒΟΥΛΟΣ

ΚΗΡΥΞ
Σε ποια μεριά των Αθηνών θα βρω τη γερουσία
	και πού τα πρυτανεία;
Θέλω ένα νέο να τους πω.

ΠΡΟΒΟΥΛΟΣ
		Και συ τι είσαι τάχα;
άνθρωπος ή δαιμόνιο της σκόνης είσαι;

ΚΗΡΥΞ
					Χάχα!
Που ’χεις λαχάνου κεφαλή, - κήρυκας έχω γίνη,
κι από τη Σπάρτη έφθασα εδώ για την ειρήνη.

ΠΡΟΒΟΥΛΟΣ
	[Καλό και τούτο πάλι,]
μα βλέπω δόρυ να κρατής κατ’ από τη μασχάλη.[72] 

ΚΗΡΥΞ
Μα το θεό, καθόλου... μπα!.....

ΠΡΟΒΟΥΛΟΣ
		Κι απ’ τη μεριά την άλλη
	γιατί γυρίζεις πάλι;
Και κάτ’ απ’ τη χλαμύδα σου τ’ είν’ κείνο που φουσκώνε;
από το δρόμο τον πολύ μην έβγαλες βουβώνι;

ΚΗΡΥΞ
Συ θα ’σαι, μα τον Κάστορα, γεροξεκουτιασμένος.

ΠΡΟΒΟΥΛΟΣ
Βρε σιχαμένε άνθρωπε! φτου! είσαι καυλωμένος!

ΚΗΡΥΞ
	Όχι μα το θεό! αυτό 
	μήτε να πης για χωρατό.

ΠΡΟΒΟΥΛΟΣ
Τότε λοιπόν, τι είν’ αυτό, που βλέπω σαν το στύλο;

ΚΗΡΥΞ
	[Ποιό; τούτο; είνε ξύλο]--
	σκυτάλη σπαρτιατική.

ΠΡΟΒΟΥΛΟΣ (χειρονομών καταλλήλως)
Όσο σκυτάλη είν’ αυτό, τόσο και τούτη που ’ν’ εκεί!
Μα πες μου την αλήθεια συ, ωσάν γνωστή μου να ’νε:
Εκεί στη Λακεδαίμονα τα πράγματα πώς πάνε;

ΚΗΡΥΞ
	Όλα ορθά στην πόλι
	κ’ οι σύμμαχοί μας όλοι
	καυλώσανε κ’ εκείνοι°
	γυρεύουν την Πελλήνη![73] 

ΠΡΟΒΟΥΛΟΣ
Πώς έτυχε η συμφορά να πέση σ’ όλους γενικώς;
	Μην τύχη κ’ είνε πανικός;

ΚΗΡΥΞ
	Καθόλου, πα! δεν είν’ αυτό°
	Νομίζω πως η Λαμπιτώ
άρχισε πρώτη, κ’ ύστερα όλες το ίδιο πράξανε,
και όλες απ’ τα σκέλια τους τους άνδρας επετάξανε.

ΠΡΟΒΟΥΛΟΣ
Και πώς περνάτε σεις λοιπόν;

ΚΗΡΥΞ
			Ωχ! υποφέρουμ’ όλοι.
		Μερόνυχτα στην πόλι
		γυρίζουμε σκυφτοί-σκυφτοί,
λες και φανάρι ο καθείς στα χέρια του κρατεί.
Γιατ’ οι γυναίκες [θύμωσαν, και νάζα κάνουν χίλια°]
δεν θέλουν και ν’ αγγίξουμε της τρύπας τους τα χείληα,
αν στην Ελλάδα όλοι μας και με την ίδια γνώμη,
ειρήνη και φιλίωσι δεν κάμωμεν ακόμη.

ΠΡΟΒΟΥΛΟΣ
	Τώρα καταλαβαίνω,
πως οι γυναίκες το ’χουνε παντού συμφωνημένο.
Τρέξε λοιπόν, [μη κάθεσαι° και η δουλειά η πρώτη σου]
	στον κάθε πατριώτη σου
	πρέσβεις να πης να στείλη
για την ειρήνη γρήγορα, [να γίνουμ’ όλοι φίλοι.]
Κ’ εγώ θα πω στους Βουλευτάς αν φύγουν πρέσβεις άλλοι,
και θα τους πείσω, δείχνοντας της πούτσας μου το χάλι!

ΚΗΡΥΞ
	Ωραίο σχέδιο κι αυτό!
	φτερούγες κάνω και πετώ1

(Απέρχονται)


ΣΚΗΝΗ ΣΤ΄

ΧΟΡΟΣ ΓΕΡΟΝΤΩΝ - ΧΟΡΟΣ ΓΥΝΑΙΚΩΝ

ΧΟΡΟΣ ΓΕΡΟΝΤΩΝ
Να ’νε χειρότερο θεριό απ’ τη γυναίκα, δεν μπορεί°
ούτε τη φθάν’ η πάρδαλις, ούτ’ η φωτιά η φοβερή!

ΧΟΡΟΣ ΓΥΝΑΙΚΩΝ
	Αφού μας ξέρεις συ εμάς
	γιατί μαζύ μας πολεμάς,
που θα ’σουν πάντα φίλος μου καλός κι αγαπημένος;

ΧΟΡΟΣ ΓΕΡΟΝΤΩΝ
Α δεν θα παύσω να μισώ των γυναικών το γένος.

ΧΟΡΟΣ ΓΥΝΑΙΚΩΝ
Να κάμης όπως αγαπάς° μα εγώ δεν θα θελήσω
	να σε παραμελήσω°
γιατί αν αποφάσισες στους δρόμους να φανής,
--που ’σαι για να γελάη κανείς,--
θα ρθω να ρίξω απάνω σου το ρούχο το δικό μου.

(Ρίπτουν επί των γερόντων τα μικρά επανωφόριά των)

ΧΟΡΟΣ ΓΕΡΟΝΤΩΝ
Δεν είν’ κακό° είχα γδυθή απ’ τον πολύ θυμό μου.

ΧΟΡΟΣ ΓΥΝΑΙΚΩΝ
Και πρώτον έτσι φαίνεσαι σαν άνδρας στην εντέλεια°
δεύτερον, σαν εντύθηκες, δεν είσαι πειά για γέλια,
και αν ίσως συ δεν μ’ έκανες να σκάσω από γινάτι,
ένα κουνούπι θα ’βγαζα που σου ’χει μπει στο μάτι. 

ΧΟΡΟΣ ΓΕΡΟΝΤΩΝ
Για τούτο τώρα μ’ έτριβε το μάτι τόσην ώρα.
Πάρε το δακτυλίδι μου και σκάλισέ το τώρα
και το κουνούπι βγάλε μου [εις την οργή να πάη], 
γιατί έχει ώρα κάμποση που με κατατσιμπάει.

ΧΟΡΟΣ ΓΥΝΑΙΚΩΝ
	Ε, θα το κατορθώσω,
μ’ όλο που είσαι άνθρωπος διεστραμένος τόσο.
(Η κορυφαία του Χορού των Γυναικών λαμβάνει το δακτύλιον 
του  Κορυφαίου του Χορού των Γερόντων και καθαρίζει 
δια του δακτυλου-λίθου τον οφθαλμόν αυτού)
Ω Ζευ! κουνούπι τρομερό σου ’χει χωθή στο μάτι°
δεν είν’ απ’ την Τρικόρυθο;[74] 

ΧΟΡΟΣ ΓΕΡΟΝΤΩΝ
				Ησύχασα κομμάτι.
Πηγάδι μέσα μ’ άνοιγε--καλό που μου ’χεις κάμη!--
και τώρα ιδέ τα δάκρυα που τρέχουν σαν ποτάμι.

ΧΟΡΟΣ ΓΥΝΑΙΚΩΝ
				Εγώ θα το σκουπίσω
και, μ’ όλο που ’σαι και κακός, θα ρθω να σε φιλήσω.

ΧΟΡΟΣ ΓΕΡΟΝΤΩΝ
		Όχι να με φιλήσης!

ΧΟΡΟΣ ΓΥΝΑΙΚΩΝ
Μωρέ θα σε φιλήσω εγώ, θελήσης, δεν θελήσης!

(Αι Γυναίκες ορμούν και φιλούν τους Γέροντας δια της βίας)

ΧΟΡΟΣ ΓΕΡΟΝΤΩΝ
	Ε, να σας πάρη η ευκή!
για να χαϊδεύετε καλά, το ’χετε τέχνη φυσική!
	και δεν ειπώθηκε κακά
	αυτό που ακούμε τακτικά:
«ούτε να ζη κανείς μπορεί με την πανούκλ’ αυτή μαζύ, 
	ούτε χωρίς αυτή να ζη»!

ΧΟΡΟΣ ΓΥΝΑΙΚΩΝ
Μα τώρα πειά που κάναμε συνθήκη και ειρήνη, 
από τον ένα μας κακό στον άλλο δεν θα γίνη.
	Και τώρα ας αρχίσουμε 
	μαζύ να τραγουδίσουμε.
(Αντιστροφή)
	Κακό δεν είχα εγώ σκοπό 
	για τους πολίτας μας να ειπώ°
το εναντίο μάλιστα [και κάτι παραπάνω]
μόνο καλό εγώ θα ειπώ κι όλο καλό θα κάνω,
	γιατί αρκετά είνε τα κακά
κι όλα τ’ αποτελέσματα που φέρνουν τακτικά.
Και αν θελήση χρήματα κανείς καμμιά φορά,
γυναίκα ή άνδρας, μια-δυό μναίς, ας το δηλώση καθαρά,
γιατί έχουμε περσσότερα στις τσέπες° κι όταν γίνη
	με το καλό ειρήνη,
εκείνος, όπου σήμερα εγώ θα του δανείσω,
	ας μη το δώση πίσω.
Έχουμ’ από την Κάρυστο κάτι ανθρώπους ξένους
πολύ καλούς και παστρικούς[75]  στο σπίτι μας φερμένους,
τραπέζι σαν τους κάνουμε° έχ’ όσπρια φτιασμένα
	και γουρουνάκι[76]  ένα,
	και κρεατάκι απαλό
	θα φάνε, και πολύ καλό.
Λοιπόν να ρθήτε σπίτι μου, [τραπέζι σας προσμένει]°
μα πρέπει να ’ρθετε πρωί και να ’σθε και λουσμένοι
και σεις, και τα παιδάκια σας να ’νε καλολουσμένα°
	μα δίχως και κανένα
	στην πόρτα να ρωτήσης,
σαν να ’σαι μαεσ’ στο σπίτι σου, γραμμή να προχωρήσης,
[κι αν το τραπέζι δεν το βρής, όπως θαρρείς, στρωμένο,]
θα βρής το μύλο σφαλιστό και το νερό κομμένο![77] 

ΑΥΛΑΙΑ



ΜΕΡΟΣ ΤΕΤΑΡΤΟΝ


ΣΚΗΝΗ Α΄

{Η σκηνή η αυτή ως εις την Β΄και Γ΄πράξιν}.

ΧΟΡΟΣ ΓΕΡΟΝΤΩΝ, ΧΟΡΟΣ ΛΑΚΕΔΑΙΜΟΝΙΩΝ και μετ’ ολίγον Α΄ 
ΑΘΗΝΑΙΟΣ και ΧΟΡΟΣ ΑΘΗΝΑΙΩΝ

ΧΟΡΟΣ ΓΕΡΟΝΤΩΝ
Πρέσβεις έρχονται απ’ τη Σπάρτη, που μεγάλα γένεια σέρνουν,
	και μπροστά παλούκια φέρνουν
	στα μεριά τους τεντωμένα,
σαν αυτά όπου κρατούνε τα γουρούνια μας δεμένα.
(Εισέρχεται αριστερόθεν χορός Λακεδαιμονίων)
- Άνδρες Λακεδαιμόνιοι! πρώτα σας χαιρετούμε,
και δεύτερα, τι πάθατε που έρχεσθε; ρωτούμε.

ΧΟΡΟΣ ΛΑΚΕΔΑΙΜΟΝΙΩΝ
Τι χρεία να το μάθετε με λόγια μας πολλά;
Τι μας συμβαίνει κ’ ήρθαμε, το βλέπετε καλά.

ΧΟΡΟΣ ΓΕΡΟΝΤΩΝ
	Πάθατε μιά συφορά
	νευρωμένη τρομερά,
	κι από του Ερμή εκείνη
	πειό τρανή σας έχει γίνη.[78] 

ΧΟΡΟΣ ΛΑΚΕΔΑΙΜΟΝΙΩΝ
	Δεν λέγονται, μην τα ρωτάς.
	Τι κι αν τα λέμε; δεν κυττάς;
	Κάντε γρήγορα ειρήνη,
	κι όπως θέλετε να γίνη.

ΧΟΡΟΣ ΓΕΡΟΝΤΩΝ
Δεν κυττάς και τους δικούς μας [με τα χάλια τα δικά τους,]
	όπου τα φορέματά τους
σαν τους παλαιστάς σηκώνουν από πάνω απ’ την κοιλιά;
είνε φαίνετ’ η αρρώστια της γυμναστικής δουλειά!

Α΄ΑΘΗΝΑΙΟΣ (εισερχόμενος)[79]
Ποιος θα μου πη πού βρίσκεται εκείν’ η Λυσιστράτη;
Είμαστε άνδρες πειά εμείς, [ή σάτυροι βαρβάτοι;]

ΧΟΡΟΣ ΓΕΡΟΝΤΩΝ
	Κι αρρώστια τούτη πάλι
	είνε όμοια με την άλλη°
	το πρωί, που ξημερώνει, 
	σας τινάζει; σας τεντώνει;

Α΄ΑΘΗΝΑΙΟΣ
	Μα το Δία! μας συμβαίνει,
	κ’ είμαστε κατεστραμμένοι.
	Κι αν κανείς δεν κατορθώση
	για να μας συμφιλιώση,
	πες μου, ποιος δεν θα τολμήση
	τον Κλεισθένη[80] να γαμήση;

ΧΟΡΟΣ ΓΕΡΟΝΤΩΝ
Φρόνιμοι αν είσθε άνδρες, πιάστε τα φορέματά σας,
	[ρίχτε τα καλά μπροστά σας],
μήπως σας ιδή κανένας [Αθηναίος κουνενές]
από κείνους, όπου κόβουν των Ερμών[81] τις μπροστινές!

Α΄ΑΘΗΝΑΙΟΣ (διευθετών τα ιμάτιά του)
Ω, μα τον Δία, βέβαια° μιλείς με τα σωστά σου.

ΧΟΡΟΣ ΛΑΚΕΔΑΙΜΟΝΙΩΝ (ωσαύτως)
Μα τους θεούς, σωστά° κ’ εγώ τα κατεβάζω, - στάσου°
	[καλά και που το μάθαμε.]

Α΄ΑΘΗΝΑΙΟΣ
Χαίρετε, άνδρες Λάκωνες! πολύ κακά την πάθαμε!

ΧΟΡΟΣ ΛΑΚΕΔΑΙΜΟΝΙΩΝ (ο Κορυφαίος προς ένα εκ των λοιπών)
Τι συφορά, πολύχαρε, και αν μας είδαν έτσι
καταγδαρμένο να ’χουμε [αυτό το σκυλοπέτσι.]

Α΄ΑΘΗΝΑΙΟΣ
Λοιπόν ελάτε, Λάκωνες, να μας ειπήτε τώρα
	γιατ’ ήλθατε στη χώρα;

ΧΟΡΟΣ ΛΑΚΕΔΑΙΜΟΝΙΩΝ
	Πρέσβεις για την ειρήνη.

Α΄ΑΘΗΝΑΙΟΣ
Λαμπρά° καθ’ ένας κι από μας πολύ σωστά την κρίνει.
Γιατί να μη φωνάξουμε λοιπόν τη Λυσιστράτη,
οπού αυτή στο ζήτημα μπορεί να κάνη κάτι;

ΧΟΡΟΣ ΛΑΚΕΔΑΙΜΟΝΙΩΝ
Μα τους θεούς, καλέστε τη.

Α΄ΑΘΗΝΑΙΟΣ
			Δεν φαίνεται για να ’χη
ανάγκη από προσκάλεσμα° να που ’ρχεται μονάχη.

(Η ΛΥΣΙΣΤΡΑΤΗ κατέρχεται εκ της Ακροπόλεως εις την σκηνήν)


ΣΚΗΝΗ Β΄

ΛΥΣΙΣΤΡΑΤΗ και οι ΑΝΩΤΕΡΩ

ΧΟΡΟΣ ΓΕΡΟΝΤΩΝ
	Απ’ τις γυναίκες [τούτου του καιρού,]
	γειά σου, εσύ, η πειό παλληκαρού!
	γίνου σεμνή, αχρεία, τρομερή,
	παμπόνηρη, καλή και τρυφερή,
	γιατί, κ’ οι πρώτοι Έλληνες μπροστά σου
	έγειναν δούλοι απ’ τα θέλγητρά σου,
	και έρχονται σε σένα με χαρά τους
	να λύσης κάθε μιά διαφορά τους.

ΛΥΣΙΣΤΡΑΤΗ
Ειν’ εύκολον, αφού φωτιές ανάφτουν στο κορμί τους
που να τις σβύσουν δεν μπορούνστο αναμεταξύ τους!
Γρήγορα θα διορθωθή [και με καλό θα βγή].
	Πού είν’ η Συνδιαλλαγή;[82]  
(Προσέρχεται μια εκ των γυναικών)
Φέρε μου συ τους Λάκωνας με χέρι τρυφερό,
κι όχι με την αυθάδεια,--οπού δεν χάνουνε καιρό
οι άνδρες μας να δείξουνε,--[και ούτε με κακία,]
μα όπως πρέπει, φιλικά, σε φύσι γυναικεία.
Μα κι αν κανέναν απ’ αυτούς τον βρης ασυγκατάβατον,
	απ’ την ψωλή του τράβα τον!
(Προς ετέραν γυναίκα)
-Φέρε τους Αθηναίους συ, κι αν σ’ αρνηθούν το χέρι τους,
πιάσ’ τους και συ και τράβα τους από τα ίδια μέρη τους
(Η πρώτη γυνή οδηγεί τον Κορυφαίον του χορού των Λακεδαιμονίων. 
Η δε δευτέρα τον Κορυφαίον του χορού των Αθηναίων, ους 
ακολουθούσιν οι λοιποί)
-Άνδρες Λακεδαιμόνιοι! σταθήτ’ εδώ κοντά μου° 
--κ’ οι άλλοι σεις, ακούσατε τα λόγια τα δικά μου.
Γυναίκα είμαι, βλέπετε, μα ’χω γερό μυαλό,
κ’ η κάθε μιά ιδέα μου εβγήκε σε καλό,
γιατί δεν μ’ αναπτύξανε ως σήμερα κακά
	τα λόγια τα γεροντικά,
	και γνώσεις μου ’δωκαν πολλές--
	οι πατρικές οι συμβουλές.
Σαν έτυχε στα χέρια μου να είσθε μιά φορά,
	θα σας μιλήσω φανερά
	και με χωρίς χατήρια:
Τους ίδιους έχουμε βωμούς, τα ίδια ραντιστήρια,
και όλ’ οι άνθρωποι μαζύ μάς είδανε σαν αδελφούς
στην Ολυμπία πάντοτε, στις Θερμοπύλες,[83] στους Δελφούς
	και σ’ άλλα τόσα μέρη
--να μη σας τα πολυλογώ,--που ο καθένας ξέρει.
Κ’ ενώ βαρβαρικός στρατός συγκεντωμένος τώρα,
[που σύμμαχο τον έχετε,] βρίσκεται μεσ’ στη χώρα,
σεις πάτε εναντίον σας τα όπλα σας να στρέφετε,
	και πόλεις καταστρέφετε!
Ε το μισό του λόγου μου ετέλειωσ’ εδώ πέρα.

Α΄ΑΘΗΝΑΙΟΣ
Κ’ εγώ εξεψωλιάστηκα, κακή ψυχρή μου μέρα!

ΛΥΣΙΣΤΡΑΤΗ
Τώρα σ’ εσάς, ω Λάκωνες, το λόγο μου θα φέρω:
	[όπως κ’εγώ το ξέρω]
	και σεις το ξέρετ’ όλοι,
ο Περικλείδας[84]  μια φορά ο Λάκωνας, στην πόλι
των Αθηνών πως έφθασεν ωχρός και ικετεύοντας,
και στους βωμούς εκάθησε στρατεύματα γυρεύοντας.
Είχατε τότε πόλεμον εσείς με τη Μεσσήνη,
	μα και σεισμοί είχαν γίνη.
Πήρε χιλιάδες τέσσαρες ο Κίμωνας οπλίτες
και ήλθε και σας έσωσε και πόλι και πολίτες.
Αφού λοιπόν τέτοιο καλό σας κάναμε, πώς τώρα
σεις φέρνετε καταστροφές μεσ’ στη δική μας χώρα; 

Α΄ΑΘΗΝΑΙΟΣ
Μα το Θεό! μας αδικούν αυτοί, ω Λυσιστράτη!

ΛΑΚΕΔΑΙΜΟΝΙΟΣ
Σας αδικούμε; μα και σεις εβάλατε στο μάτι
	έναν ωραίο κώλο[85] 
[και θαυμαστό, και κάνατε γι’ αυτόν τον πόλεμ’ όλο.]

ΛΥΣΙΣΤΡΑΤΗ (προς τους Αθηναίους)
Μα και σας τους Αθηναίους, τι θαρρείτε; θα θελήσω
	δίχως έλεγχο ν’ αφήσω;
Δεν το ξέρετ’ εσείς τάχα, πως οι Λάκωνες μια μέρα
με τους δουλικούς χιτώνας εσκοτώσαν εδώ πέρα
	τους εχθρούς τους Θεσσαλούς,
που τους είχεν ο Ιππίας, κι άλλους σύμμαχους πολλούς,
	κ’ έδωκαν ελευτεριά,
με τα δόρατα μονάχοι πολεμώντας τα βαρηά;
κ’ έτσι ο δήμος, που του δούλου τον χιτώνα είχε βάλη,
της ελευτεριάς τη χλαίνα ξαναφόρεσε και πάλι.

ΧΟΡΟΣ ΛΑΚΕΔΑΙΜΟΝΙΩΝ
Δεν είδα αγαθώτερη γυναίκα ως την ώρα.

Α΄ΑΘΗΝΑΙΟΣ
Κ’ εγώ κομμάτι πειό καλό δεν είχα ιδή ως τώρα.

ΛΥΣΙΣΤΡΑΤΗ
Αφού λοιπόν τόσα καλά εδώσατε κ’ ελάβατε,
πώς πολεμάτε;--και γιατί την έχθρα δεν την παύετε;
και πώς δεν κατωρθώσατε να συμφιλιωθούμε;
ποιο ήταν το εμπόδιο λοιπόν; για να το ιδούμε.

ΧΟΡΟΣ ΛΑΚΕΔΑΙΜΟΝΙΩΝ
Μα την ειρήνη σήμερα κ’ εμείς τη θέλουμ’ όλοι,
φθάνει να ξαναπάρουμε τη στρογγυλή την πόλι.

ΛΥΣΙΣΤΡΑΤΗ
Φίλε, ποια πόλι στρογγυλή;

ΧΟΡΟΣ ΛΑΚΕΔΑΙΜΟΝΙΩΝ
		Να, θέλουμε την Πύλο
όπου την ψηλαφίζουμε τόσο καιρό.

Α΄ΑΘΗΝΑΙΟΣ
				[Το φίλο!]
Α, μα τον Ποσειδώνα μας, αυτό που δεν θα γίνη.

ΛΥΣΙΣΤΡΑΤΗ (προς τον Αθηναίον)
Όχι, καλέ μου, άφησε δική τους να απομείνη.

Α΄ΑΘΗΝΑΙΟΣ
Τότε λοιπόν πού ταραχές θα κάνουμε μεγάλες;

ΛΥΣΙΣΤΡΑΤΗ
Αντί της Πύλου πάλι σεις ζητείτε πόλεις άλλες.

Α΄ΑΘΗΝΑΙΟΣ
Καλά, τον Εχινούντα85 κ’ εγώ θα του ζητήσω,
του κόλπου του Μαλιακού, που έχει, τ’από πίσω,
τα [τείχη] τα Μεγαρικά, τα σκέληα [ όπως λένε]...

ΧΟΡΟΣ ΛΑΚΕΔΑΙΜΟΝΙΩΝ
Μα όχι πάλι κι’ όλ’ αυτά που θέλεις, λυσσασμένε!

ΛΥΣΙΣΤΡΑΤΗ
	Αφήστε, δεν μας μέλει
	και τόσο για τα σκέλη.

Α΄ΑΘΗΝΑΙΟΣ
Θέλω και γρήγορα τη γη γδυτός να την οργώσω.

ΧΟΡΟΣ ΛΑΚΕΔΑΙΜΟΝΙΩΝ
Και κοπριά προτήτερα να την καταφορτώσω.

ΛΥΣΙΣΤΡΑΤΗ
	Ε, όλα θα τα φτιάσετε,
	φιλίες όταν πιάσετε.
Μα όλ’ αυτά κι αν θέλετε να γίνουνε, σκεφθήτε,
να πάτε στους συμμάχους σας τη σκέψι σας να πήτε. 

Α΄ΑΘΗΝΑΙΟΣ
	Βρε, ποιους συμμάχους, αδελφή;
	εμάς μας γίνηκε καρφί!
	Και τι έχεις νομίση,
πως επειδ’ είναι σύμμαχοι δεν θέλουν το γαμήσι; 

ΧΟΡΟΣ ΛΑΚΕΔΑΙΜΟΝΙΩΝ
	Μα τους θεούς! [τι λες εκεί!]
	το θέλουν φίλοι και δικοί!

Α΄ΑΘΗΝΑΙΟΣ
Μα το θεό! το θέλουνε κι αυτοί από την Κάρυστο,
[που ’ναι δικοί μας σύμμαχοι και μ’ εργαλείον άριστο.][87] 

ΛΥΣΙΣΤΡΑΤΗ
Πολύ σωστά. Τώρα λοιπόν καθαρισθήτε όλοι,
	και γρήγορα στην πόλι
	καθείς θα φιλοξενηθή
απ’ τις γυναίκες, μ’ ό,τι πειά μεσ’ στα καλάθια μας βρεθή.
Και πίστιν αφού δώσετε και όρκον υψηλό,
πέρτε τις γυναικούλες σας να πάτε στο καλό.
Εμπρός πηγαίνουμε λοιπόν.

ΛΑΚΩΝ
		Πηγαίνουμ’ όπου αγαπάς.

ΑΘΗΝΑΙΟΣ
Ω, μα το Δία! γρήγορα όσο μπορείς να πας.

(Εξέρχονται όλοι πλην του Χορού Γερόντων και Γυναικών) 


ΣΚΗΝΗ Γ΄

ΧΟΡΟΣ ΓΕΡΟΝΤΩΝ - ΧΟΡΟΣ ΓΥΝΑΙΚΩΝ

ΧΟΡΟΣ ΓΥΝΑΙΚΩΝ
	Στρώματα διάφορα κ’ επανωφοράκια
	και χρυσά κοσμήματα και φορεματάκια,
μ’ ευχαρίστησι πολύ τα δωρώ στην αφεντιά σας
	να τα πάτε στα παιδιά σας
	και στην κάθε μιά σας κόρη,
όταν πειά θα μεγαλώσουν και θα γίνουν κανηφόροι.
	Μπήτε μεσ’ το σπίτι μου σας παρακαλώ,
	κι ότι πραματάκι μου βρίσκετε καλό
		πάρετέ το, θα σας το δώσω°
	τίποτα δεν βρίσκεται σφραγισμένο τόσο,
	που να μην μπορέσετε, έτσι δα να πιάσετε,
	κι όλες τις σφραγίδες του να τις κομματιάσετε
	κι όποιος τα ματάκια του τα ’χει ανοιγμένα
		πειό καλά από μένα,
		ας φορέση ό,τι τύχη--
		[κι από σβέρκο θα πιτύχη!][88] 
Κι αν κανένας από σας δεν έχει σιτάρι,
και έχει δούλους και παιδιά, ας έρθη να πάρη,
		όλα θα τα βρη σ’ εμένα,
και ψωμί μεγάλο νέο, και μικρά [καλοψημένα].
Κι όποιος από τους φτωχούς στο φαΐ έχει την έννοια,
ας ερθή στο σπίτι μου, φέρνοντας σακκιά πετσένια,
		κι ο Μανής μου θα του βάλη
		το σιτάρι στο τσουβάλι.
Μα σας λέγω καθαρά: μη στην πόρτα προχωρήτε
		κι απ’ τη σκύλλα φυλαχθήτε.

(Εισέρχεται ο Α΄Αθηναίος όστις κτυπά θύραν οίκου 
τινός πλουσίου)


ΣΚΗΝΗ Δ΄

ΧΟΡΟΣ ΓΡΟΝΤΩΝ - ΧΟΡΟΣ ΓΥΝΑΙΚΩΝ - Α΄ΑΘΗΝΑΙΟΣ - Η ΘΥΡΩΡΟΣ

Α΄ ΑΘΗΝΑΙΟΣ (κρούων την θύραν)
Ανοίξετε την πόρτα σας! 

Η ΘΥΡΩΡΟΣ (εξερχομένη και κρατούσα δάδα ανημμένην)
		Ε, συ! τραβήξου πίσω!
Θ’ απλώσω τη λαμπάδα μου και θα σε τσουρουφλίσω
Θα είνε κ’ ενοχλητικό [να βγω στο μέσο της σκηνής
με τη λαμπάδα που κρατώ και να καή μ’ αυτή κανείς],
	-μ’αν το θελήσετε ποτέ,
ε, θα το κάνουμε κι αυτό για χάρι σας, ω θεαταί!

ΧΟΡΟΣ ΓΥΝΑΙΚΩΝ
Το υποφέρνουμε κ’ εμείς.

Η ΘΥΡΩΡΟΣ (προς τον Α΄Αθηναίον και τον χορό των Γερόντων)
			Θα φύγετε; θα πάψετε;
φευγάτε, γιατί γρήγορα τις τρίχες σας θα κλάψετε°
(απειλεί δια της δαδός)
φευγάτε, γιατ’ οι Λάκωνες πρέπ’ ήσυχα να φάνε
κ’ ύστερα στις πατρίδες τους με το καλό να πάνε.

(Εισέρχονται οι Β΄και Γ΄Αθηναίοι)


ΣΚΗΝΗ Ε΄

Β΄ ΑΘΗΝΑΙΟΣ - Γ΄ ΑΘΗΝΑΙΟΣ, ΟΙ ΑΝΩΤΕΡΩ

Β΄ ΑΘΗΝΑΙΟΣ
Τέτοιο τραπέζι σαν κι αυτό, δεν είδα ως την ώρα
	σε τούτη μας τη χώρα.

Γ΄ ΑΘΗΝΑΙΟΣ 
Ήσαν πολύ ευχάριστοι οι Λάκωνες, αλλά και συ
κ’ εγώ, κι όλοι εμείς σοφοί, σοφοί συντρόφοι στο κρασί.


Β΄ ΑΘΗΝΑΙΟΣ
Χεμ, φυσικά, με το κρασί σοφοί κ’ εμείς να γίνουμε,
σαν είμαστε ανόητοι τις ώρες που δεν πίνουμε.
Οι Αθηναίοι αν πεισθούν, θα στέλνουμε στους ξένους
	τους πρέσβεις μεθυσμένους°
γιατί αν στην Λακεδαίμονα μας στείλουν τώρα εκεί,
πάλι καυγά θα στήσουμεν αν πάμε νηστικοί°
	μ’ αν είμαστε πιωμένοι,
κανείς τα όσα θα μας πουν δεν θα καταλαβαίνη,
κι αν δεν θα λένε τίποτε, θα νοιώθουμε πολλά
και άλλ’ αντ’ άλλων. Κ’ έτσι πειά όλα θα παν καλά.
Μα κι αν από τον Αίανατα του Σοφοκλή αρχίση
[με την πολεμική ωδή] κανείς να τραγουδήση,
ας πούμε ότι τραγουδεί της Κλειταγόρας τις στροφές
και το παραδεχόμαστε [και παύουν κ’ οι καταστροφές].[89] 

Η ΘΥΡΩΡΟΣ (ή Α΄ ΑΘΗΝΑΙΟΣ)
Να τοι, που έρχονται μαζύ.
(Η Θυρωρός προς τους Αθηναίους, οι οποίοι σπεύδουν 
να παρατηρήσουν δια της θύρας)
		-Βρε μάγκες! δεν τραβάτε
	στο δρόμο σας να πάτε;

Β΄ ΑΘΗΝΑΙΟΣ
Να, έρχονται.

(Εξέρχονται εκ της οικίας οι Λακεδαιμόνιοι μετά 
των γυναικών των και η Λυσιστράτη)


ΣΚΗΝΗ ΣΤ΄

ΟΙ ΑΝΩΤΕΡΩ - ΧΟΡΟΣ ΛΑΚΕΔΑΙΜΟΝΙΩΝ - ΛΥΣΙΣΤΡΑΤΗ

ΛΑΚΕΔΑΙΜΟΝΙΟΣ (ο κορυφαίος του Χορού προς ένα των λοιπών)
	Πολύχαρε, θέλω να τραγουδήσω
εδώ για όλους ώμορφα, και να χοροπηδήσω.
	πάρε το φυσητήρι σου.[90] 

Β΄ ΑΘΗΝΑΙΟΣ
			Ναι, παρ’ το φυσητήρι,
και του δικού σας του χορού, ω Λάκωνες, οι γύροι
		αμέσως ας αρχίσουνε
να μας ευχαριστήσουνε.

(Εις εκ των Λακώνων συνοδεύει προς αυλόν την 
απαγγελίαν του Κορυφαίου).

ΧΟΡΟΣ ΛΑΚΕΔΑΙΜΟΝΙΩΝ
	Μνημοσύνη! δος στους νέους
	[Σπαρτιάτας κι Αθηναίους]
	κίνησι για το χορό,
	που μας ξέρει από καιρό,-
	όταν μ’ αθανάτους ίσοι
	με τα πλοία είχαν ορμήση
	και τους Μήδους πολεμούσαν
	στο Αρτεμίσιο και νικούσαν.
	Ο Λεωνίδας μου μ’ εμένα,
	με τα δόντια ακονισμένα,
	σαν τον κάπρο, έφθασε πρώτα,
	κι ο αφρός απ’ τον ιδρώτα
	στα σαγόνια μας ανθούσε
	κι ως τα σκέληα μας κυλούσε.
	Και οι Πέρσαι ήσαν μπροστά μου
	άπειροι, ως είδος άμμου.
	Έλα τώρα εσύ μ’ εμένα
	Άρταμις, θεά παρθένα,
	που σκοτώνεις τα θηρία,-
	τις σπουδές και τη φιλία, 
	μα και την ειρήνη επίσης,
	για καιρό να την κρατήσης.
	Ας γενή φιλία τώρα
	όλο και με πλούσια δώρα,
	κι όχι λόγια πειά περίσσια
	τρυφερά κι αλεπουδίσια!
	Έλα, έλα συ μ’ εμένα,
	κυνηγέ, θεά παρθένα!

ΛΥΣΙΣΤΡΑΤΗ
Ε, όλα τώρα παν’ καλά. Ο κάθε Λάκων ας ερθή,
να πάρη τη γυναίκα του κοντά της να σταθή, 
κι αυτή κοντά στον άνδρα της, κι αφού χορούς θα στήσουμε
γι’ αυτή την καλορροίζικη συνθήκη που θα κλείσουμε,
ε, τότε στους θεούς μαζύ όρκο μεγάλο πιάνουμε,
αυτήν την αμαρτία πειά να μη την ξανακάνουμε.

ΧΟΡΟΣ ΑΘΗΝΑΙΩΝ Κορυφαίος
Σύρε το χορό,--τις Χάρες κάλεσε μαζύ,--ευχήσου
	στ’ όνομα του Διονύσου,
	που με τις Μαινάδες[91] τρέχει
	και φωτιές στα μάτια του έχει,--
στον Απόλλωνα ευχήσου των χορών τον αρχηγό,--
	στη θεά την κυνηγό,
	και στον Δία που ανάφτει,
	και βροντάει και αστράφτει,--
μα και στη συντρόφισσά του[92] τη θεά την ευτυχή,--
	και στους δαίμονας ευχή,
	όπου δεν ξεχνούν εκείνοι,
και για μάρτυρες σταθήκαν στη μεγάλη την ειρήνη,
	που έχει γίνει στερεά
	απ’ της Κύπρου τη θεά.
	Τραλαλαλά! εμπρός! παιάν!
	νίκη! ευοί! ευαί! ευάν!

ΛΥΣΙΣΤΡΑΤΗ
	Έλα τώρα, Σπαρτιάτη,
	να μας ξαναψάλης κάτι.

ΧΟΡΟΣ ΛΑΚΕΔΑΙΜΟΝΙΩΝ
	Ω μούσα εσύ Λακωνική!
	άφ’ τον Ταΰγετον εκεί,
που είνε τόσο ευχάριστος, κ’ έλα να ψάλης πρώτα
	Απόλλωνα και Αθηνά,
και του Τυνδάρου[93] τα παιδιά, που παίζουνε παντοτινά
	στις όχθες του Ευρώτα.
Έλα και πήδα ελαφρά μ’ εμάς να τραγουδήσουμε,
	τη Σπάρτη να υμνήσουμε,
που τόσο ευφραίνουνε οι θεϊκοί χοροί,
και τα ποδοκτυπήματα, όταν η κόρ’ η τρυφερή
κοντά κοντά τα πόδια της κτυπά, σαν το πουλάρι,
πηδώντας στου Ευρώτα μας το πράσινο χορτάρι,
	και τα μαλλιά της αρχινά
	ο άνεμος να τα κινά,
όπως όταν χοροπηδούν κισσοστεφανωμένες
	οι Βάκχες μεθυσμένες. 
Και πρώτη πρώτη στο [χορό από τις άλλες χώρια]
η κόρη μπαίν’ η πάναγνη της Λύδας[94] κ’ η πανώρηα.
Εμπρός! περόνη πέρασε και κάρφωσ’ την πλεξίδα,
και κτύπησε τα χέρια σου, και σαν το λάφι πήδα!
Εμπρός! και τώρα του χορού ας ακουσθούν οι κρότοι,
	και ψάλε [απ’ όλες πρώτη]
	την Αθηνά που’νε θεά
	ανίκητη και κραταιά!.....


ΤΕΛΟΣ










[1] H παρούσα μετάφρασις εδιδάχθη το πρώτον από σκηνής, υπό θιάσου 
καταρτισθέντος επί τούτω, εν τω Δημοτικώ Θεάτρω Αθηνών κατά 
Ιανουάριον 1905. Απαγορεύεται δε η εν τω μέλλοντι παράστασις αυτής 
υπό θιάσων άνευ της αδείας του μεταφραστού, συμφώνως με τον 
Νόμον 3483 του έτους 1909.
[2[ Αι γυναίκες είχον και ιδιαιτέρας εορτάς εκτός των δημοτελών. 
Εις τον ναόν του Πανός ωργίαζον μετά κραυγών.
[3] Νύμφη εκ της συνοδείας της Αφροδίτης° εκδηλωτικόν ασελγείας. 
(Νεφέλαι 52).
[4] Υπήρχεν εις την Αττικήν ναός της Κωλιάδος Αφροδίτης, εις μέρος 
καλούμενον «Κωλιάς», λαβόν το όνομα εκ της ομοιότητος προς το 
ομώνυμον μέλος του ανθρώπου.
[5] Φορέματα χωρίς ζώνην και μη συρόμενα, καλούμενα ως εκ τούτου 
«ορθοστάδια» και αναλογούντα προς τα παρ’ ημίν «μπεμπέ».
[6] Στρατηγός Αθηναίος, κωμωδούμενος ως δωροδοκούμενος και προδότης.
[7] Εσθής εκ της νήσου Αμοργού λεπτή και διανθής.
[8] [Σημείωση του μεταγραφέα. Στο σημείο αυτό από τη μετάφραση λείπουν 
μερικοί στίχοι τους οποίους μεταφέρουμε εδώ στο πρωτότυπο: 
ΛΥΣ. Το του Φερεκράτους, κύνα δέρειν δεδαρμένην. 
ΚΑΛ. Φλυαρία ταύτ’ εστί τα μεμιμημένα.
Εάν λαβόντες δ’ ες το δωμάτιο βια
έλκωσιν ημάς; 
ΛΥΣ. Αντέχου συ των θυρών. 
ΚΑΛ. Εάν δε τύπτωσιν; 
ΛΥΣ. Παρέχειν χρη κακά κακώς. 
Ου γαρ ένι τούτοις ηδονή τοις προς βίαν.
Κ’άλλως οδυνάν χρη: καμέλει ταχέως πάνυ
απερούσιν....] 
[9] «Μηλοσφαγούσας»: εννοεί την θυσίαν των προβάτων (μήλων), παρωδών 
τον εν «επτά επί Θήβας» στίχον του Αισχύλου:
	«άνδρες γαρ επτά θούριοι λοχαγέται
	ταυροσφαγούντες εις μελάνδετον σάκος..»	
[10] «Λευκόν ίππον» (σ. 191): Φαίνεται ότι ο Αριστοφάνης παίζει ενταύθα 
με την λέξιν, υπονοών δι’ αυτής το αιδοίον° άλλως: εννοεί τας Αμαζόνας 
θυσιαζούσας λευκούς ίππους.
[11] Όπου ευκαιρία, ο Αριστοφάνης κωμωδεί τας γυναίκας ως επιρρεπείς 
εις την μέθην.
[12] «Προσλαβού μοι του κάρπου» (σ. 202): εννοεί το αιδοίον.
[13] Δια το κωμικώτερον η Καλονίκη εφεξής πρέπει να επαναλαμβάνη 
τον όρκον κλαυθμηρώς.
[14] «Τα Περσικά» (σ. 230): είδος εμβάδων γυναικείων° εννοεί τον τρόπον 
της συνουσίας.
[15] «Ου στήσομαι λέαιν’ επί τυροκνήστιδος» (σ. 231): Είδος συνουσιάσεως 
πορνικής οκλαδόν, όπως αι λέαιναι αι έγγλυφοι επί των μαχαιρών του 
μαγειρείου, ως είδος λαβής αυτών.
[16] Εκ του ονόματος τούτου ολόκληρον το ανωτέρω χορικόν ονομάζεται 
και «Στρυμόδωρος».
[17] Ονομάζει ενταύθα γνωστήν εταίραν εν Αθήναις, Ροδίαν ονομαζομένην, 
μητέρα του Αυτολύκου και σύζυγον του Λύκωνος° «ώσπερ επί την Λύκωνος 
έρρει πας ανήρ» (Εύπολις).
[18] Στρατηγός Λακεδαιμόνιος, εκστρατεύσας κατά της Αττικής κατέλαβε 
την Ακρόπολιν° πολιορκηθείς δε υπό των Αθηναίων ηναγκάσθη να εξέλθη 
υπό συνθήκην.
[19] Ως γνωστόν ο Ευρυπίδης ήτο μισογύνης, ο δε Σοφοκλής σκώπτων 
αυτόν έλεγεν: «εν γε ταις τραγωδίαις μισογύνης εστίν, εν δε τη κλίνη 
φιλογύνης».
[20] «Λήμνιον πυρ» (σ.299): παίζει με την φράσιν, εννοών την παροιμίαν 
«λήμνιον κακόν», προκύψασαν εκ του γνωστού εγκλήματος των γυναικών 
της Λήμνου, αι οποίαι κατά τον Ευριπίδην «Λήμνον άρδην αρσένων 
εξώκισαν», δηλαδή εφόνευσαν τους άνδρας των, διότι είχον επιδοθεί 
εις την παιδεραστίαν. 
[21] Εννοεί τους εν Σάμω στρατηγούς, δυστυχήσαντας εις τον πόλεμον, λέγει δε: 
ποίος απ’ αυτούς θα συλλάβη το αναμμένον  ξύλον, δια να (καή) γίνη 
περισσότερον δυστυχής;
[22] «Στιγματίαι»: αι δούλαι έστιζον τα πρόσωπα προς διάκρισιν από 
των ελευθέρων.
[23] Τίτλος της Αθηνάς
[24] Ωσαύτως από της Τριτωνίδος λίμνης της Λιβύας, περί την οποίαν 
η Αθηνά εγεννήθη εκ της κεφαλής του Διός, είτε εκ της λέξεως τ ρ ι τ ώ, 
ήτις αιολιστί σημαίνει κεφαλήν. 
[25] Αγαλματοποιός διακωμωδούμενος.
[26] «Σαβάζιος» βαρβαρικόν όνομα του Διονύσου.
[27] Εορτή του Αδώνιδος γινομένη ιδιαιτέρως εις οικίας και εις κήπους 
υπό των γυναικών, αι οποίαι εθρήνουν τον θάνατον του Αδώνιδος.
[28] Δημόστρατος στρατηγός, υποκινήσας εν Αθήναις την κατά της 
Σικελίας εκστρατείαν.
[29] Ο Δημόστρατος εκαλείτο Βουζύγης, και κωμικώς Χ ο λ ο ζ ύ γ η ς, 
ως εκ του μελαγχολικού χαρακτήρος του.
[30] «Κρανάα» ωνομάζετο η πετρώδης ακρόπολις, από του βασιλέως 
Κραναού.
[31] Ο Πείσανδρος ήτο συνάρχων μετά του Φρυνίχου και του Θηραμένους° 
κωμωδείται ως δωροδοκούμενος, καταχραστής και δειλός.
[32] Η στήλη ήτο ρθογώνιος λιθίνη ή χαλκή, εκτεθειμένη εις δημόσιον 
μέρος, επί της οποίας 
ανεγράφοντο τα ψηφίσματα, αι συνθήκαι, και αι πράξεις των 
στηλιτευομένων επί κακία ή επαινουμένων επ’ αρετή.
[33] Σατυρίζει τους δικαστάς° τινές των οποίων υπεχρεούντο να τρώγουν 
κουκκιά, δια να μη νυστάζουν κατά τας δίκας.
[34] Υιοί του Ηφαίστου, ιερείς της Κυβέλης, τελούντες τα όργια αυτής 
με ύμνους θορυβώδεις και με παραφόρους κινήσεις, εν Φρυγία και Κρήτη.
[35] Ήρως και βασιλεύς Θρακικός
[36] «Μελιτούτται» παρασκευάσματα ζύμης μετά μέλιτος, το οποίον ετίθετο 
πλησίον των νεκρών, δια να χρησιμεύση ως τροφή του Κερβέρου κατά 
την διάβασιν εις τον Άδην.
[37] Το λείψανον απετίθετο εις δημοσίαν θέαν προ της θύρας της οικίας 
και εκεί το έκλαιον αι γυναίκες.
[38] Η ανωτέρω σκηνή μέχρι τέλους της παρούσης πράξεως δύναται και 
να παραλείπεται κατά την από σημερινού θεάτρου διδασκαλίαν.
[39] Ιππίας και Ίππαρχος, γνωστοί τύραννοι των Αθηνών, υιοί του 
Πεισιστράτου, των οποίων ο δεύτερος εφονεύθη υπό του Αριστογείτονος.
[40] Τρυφηλός και συζών μετά πολλών γυναικών
[41] Υπονοεί τον τρόπον, δια του οποίου ο Αριστογείτων εφόνευσε τον 
Ίππαρχον.
[42] «Αρρηφορία» ελέγετο η μετακόμισις  αγγείων, εντός των οποίων 
αι παρθένοι έφερον τα «άρρητα» εις την Αθηνάν.
[43] Βαυρών ήτο δήμος Αθηναίων πλησίον του Μαραθώνος, ένθα λέγεται 
ότι ο Αγαμέμνων εθυσίασε την Ιφιγένειαν και ουχί εν Αυλίδι. 
Εκεί μυθολογείται ότι άρκτος τις δοθείσα εις τον ναόν της Αρτέμιδος 
αξημερώθη, εν τούτοις ημέραν τινά κατέσχισε το πρόσωπον παρθένου 
τινός, της οποίας ο αδελφός εφόνευσε το ζώον. Εκ τούτου οργισθείσα η 
Άρτεμις διέταξεν, όπως εκάστη παρθένος από ηλικίας  5-10 ετών 
ενδύεται άπαξ ιεράν κροκωτήν εσθήτα και χορεύη ως άρκτος.
[44] Χωρίον ξηρόν και άνυδρον πλησίον της Πάρνηθος, εις το οποίον 
συνήλθον τινές εκ της πόλεως προς συνωμοσίαν, ως βεβαιοί ο 
Αριστοτέλης εις την Αθηναίων Πολιτείαν.
[45] Θυγάτηρ του Λυγδάμιδος εξ Εφέσου καταγομένη, σύμμαχος του Ξέρξου 
κατά την εν Σαλαμίνι ναυμαχίαν.
[46] Μύκων, περίφημος ζωγράφος Αθηναίος, ζωγραφίσας μάχην Αμαζόνων 
εις την Ποικίλην Στοάν.
[47] Τρυπημένον ξύλον, «κήφων»° εντός της οπής αυτού έκλειον 
τον λαιμόν των κακούργων.
[48] Κατά Αισώπειον μύθον ελέχθη: οι κάνθαροι καταστρέφουσι τα ωά 
των αετών. Ίσως υπονοεί τους όρχεις.
[49] Πορνοβοσκός και μοιχός, κωμωδούμενος και επί θηλυπρεπεία.
[50] Τα έρια της Μιλήτου επροτιμώντο ως εκλεκτότερα.
[51] Θεά προστάτης των τοκετών
[52] Κατά τον Σχολιαστήν η δεκάτη και κατά τον Νεόφυτον Δούκαν 
η πέμπτη ημέρα της γεννήσεως του παιδίου, καθ’ ην αι φίλαι 
περιέφερον αυτό γύρω της εστίας της οικίας° η τελετή αύτη εκαλείτο 
«αμφιδρόμια».
[53] Ο ιερός δράκων της Αθηνάς, φύλαξ του ναού.
[54] Εννοεί τας γυναίκας. 
[55] Τους άνδρας
[56] Η σκηνή αύτη δύναται και να παραλειφθή κατά την από θεάτρου 
διδασκαλίαν.
[57 Μελανίων ή Μειλανίων, σύζυγος της Αταλάντης, μεταμορφωθείς 
εις λέοντα. Ενταύθα αναγράφει τον μύθον προς ειρωνείαν, διότι 
ο Μελανίων, συναντηθείς μετά της Αταλάντης εις κυνήγιον επί 
των ορέων της Αρκαδίας, την κατεδίωξε και την εβίασεν.
[58] Μυρωνίδης και Φορμίων. Γενναίοι στρατηγοί. Τους μελαμπύγους 
εθεώρουν γενναίους, τουναντίον δε δειλούς και θηλυπρεπείς 
τους λευκοπύγους.
[59] Τίμων ο Μισάνθρωπος: ούτος αποφεύγων τους ανθρώπους, 
κατέφυγεν εις ερημικά μέρη° καταπεσών δε από απιδέαν και μη θέλων 
να προσκαλέση ιατρόν να περιποιηθή το τραύμα του, απέθανεν  
εκ γαγγραίνης, ο δε τάφος του κατεκλύσθη υπό της θαλάσσης επί 
της οδού της οδηγούσης από Πειραιώς εις Σούνιον. 
[60] Ιερόν της Δήμητρος εν τη Ακροπόλει, εν τω οποίω ήγον εορτήν
 και εθυσίαζον κατά τον μήνα Θεργηλιώνα (Μάιον).
[61] Διακωμωδεί τον αυτόν Κινησίαν τον διθυραμβοποιόν, ως επιρρεπή
 εις την ηδονήν, περί ου μακρός ο λόγος εις τους «Όρνιθας».
[62] Λογοπαίγνιον προς το πέος, και τούτο ίνα ταυτοχρόνως διαβάλη 
αυτόν ως μη καταγόμενον από κανένα αθηναϊκόν δήμον, και επομένως
 ως ξένον και Θράκα.
[63] «Το αιδοίον δείκνυσιν» (Σχολιαστής).
[64] «Μαμμία! μαμμία! μαμμία!»
[65] Σύνηθες παρ’ Αριστοφάνει όνομα υπηρέτου. 
[66] Κλεψύδρα: κρήνη εν τη Ακροπόλει καλουμένη και Εμπιδώ° ωνομάσθη
 ούτω, διότι άλλοτε επλημμύρει και άλλοτε εξηραίνετο. 
[67] «Από παροιμίας, ως ο Ηρακλής, περιερχόμενος πάσαν γην, άλλη 
άλλοτε εξενίζετο, ούτω και το πέος τούτο, ουκέτι την οικείαν 
ευρίσκει καλύβην (Νεοφ. Δούκας)». Άλλως: ότι οι υποδεχόμενοι 
τον Ηρακλέα βραδύνουσιν, αδηφάγον όντα  (Σχολιαστής). 
[68] «Το αιδοίον δείκνυσι» (Σχολιαστής)
[69] «Το αιδοίόν φησι» (Σχολιαστής)
[70] «Το αιδοίον δείκνυσι»
[71] Εννοεί τον Φιλόστρατον τον επικαλούμενον Κυναλώπεκα, και 
πορνοβοσκόν όντα, παρά του οποίου ζητί γυναίκα.
[72] «Δια το αιδοίον αυτού μέγα είναι, εξέτεινε τα ιμάτια τη χειρί° 
ο δε είπε, δόρυ έχεις» (Σχολιαστής)
[73] Πελλήνη: πόλις της Αχαΐας την οποίαν διεξεδίκουν Αθηναίοι 
και Λακεδαιμίνιοι κατά την εποχήν του πολέμου, συγχρόνως δε 
και γνωστή ωραία εταίρα εν Αθήναις.
[74] Η Τρικόρυθος: δήμος και χωρίον της εν τη Αττική Τετραπόλεως 
πλησίον του Μαραθώνος, ανήκον εις την Αιαντίδα φυλήν.
[75]  Εκωμωδούντο οι Καρύστιοι ως μοιχοί, ως και αλλαχού 
παρ’ Αριστοφάνει.
[76]  «Δελφάκιον»: εννοεί το χοιρίδιον και το γυναικείον αιδοίον.
[77] Επέρχεται απροόπτως δια της φράσεως «ίσως δ’ η θύρα κεκλείσεται», 
ήτις, κατόπιν των προηγουμένων επαγγελιών, αντιστοιχεί περίπου 
προς την ανωτέρω σύγχρονον δημοτικήν.
[78] Τα αγάλματα του Ερμού έφερον συνήθως το αιδοίον τερατώδες 
και εντεταμένον.
[79] Χάριν του κωμικού ειρμού ο Α΄Αθηναίος δύναται να είνε αυτός
   ο Κινησίας. 
[80] Υιός του Σιβυρτίου, κωμωδούμενος επί θηλυπρεπεία
[81] «Ερμοκοπίδαι». Τέσσερα έτη προ της συγγραφής του έργου τούτου, 
κατά τας παραμονάς του πλου εις Σικελίαν, ηκρωτηρίασαν δια νυκτός 
τους Ερμάς, τους ευρισκομένους προ των θυρών των οικιών.
[82] Από το μέρος τούτο η κωμωδία ονομάζεται και «Διαλλαγαί»
[83] «Εν Πύλαις»: εννοεί τας Θερμοπύλας, όπου έπεμπον τους 
λεγόμενους ιερομνήμονας.
[84] Πρεσβευτής των Λακεδαιμονίων, ελθών εις Αθήνας δια να ζητήση 
στρατόν κατά των ειλώτων, αποστατησάντων εις την Ιθώμην.
[85] «Αλλ’ ο πρωκτός άφατος και καλός»: κατά την γνώμη του σοφού 
διδασκάλου του γένους Νεοφύτου Δούκα, ο Αριστοφάνης υπονοεί 
εδώ την Ασπασίαν, χάριν της οποίας εγένετο το ψήφισμα των Μεγαρέων° 
εκ τούτου εξεράγη ο πόλεμος, του οποίου αίτιος ήτο ο Περικλής, 
εραστής της Ασπασίας° εννοεί δ’ ο Λάκων: Ηδικήσαμεν ημείς, αλλά και 
σεις ηδικήσατε χάριν του θαυμαστού πρωκτού της Ασπασίας.
[86] Εχινούς, πόλις Θεσσαλική παρά τον Μαλιακόν κόλπον.
[87] «Ελέγετο μοιχούς είναι τους Καρυστίους…» (Σχολιαστής)
[88] Επέρχεται απροόπτως η άρνησις κατόπιν των επαγγελιών, ως και 
εν προηγουμένω χορικώ των Γυναικών, προς εντονώτερον χαρακτηρισμόν 
ίσως του φιλοπαίγμονος και απατηλού χαρακτήρος αυτών.
[89] Το χωρίον τούτο εν τω κειμένω είναι ασαφές δια τον σημερινόν 
αναγνώστην, άνευ αναλύσεως και επεξηγήσεως° ο Αριστοφάνης υπονοεί 
ενταύθα θούριον στροφήν εκ του Τελαμωνίου Αίαντος, 
ακατάλληλον δια συμπόσιον ειρήνης° η δε Κλειταγόρα ήτο ποιήτρια εκ 
Λακωνίας ή εκ Θεσσαλίας.
[90] Εννοεί τον αυλόν.
[91] Μαινάδες και Βάκχαι, εις τας οποίας απεδίδετο η λάμψις των
 βλεμμάτων του Διονύσου.
[92] Την Ήραν
[93] Βασιλεύς της Σπάρτης, σύζυγος της Λήδας και πατήρ των Κάστορος, 
Πολυδεύκους, Ελένης και Κλυταιμνήστρας.
[94] Η Ελένη
 
 
 
 





End of the Project Gutenberg EBook of Lysistrata, by Aristophane




Produced by Christos Alexandridis





Title: Oedipus The King
Author: Sophocles
Translation into Modern Greek by Aristos Kampanis
Publisher: Fexis, 1911
Language: Modern Greek
Produced by Christos Alexandridis
E-mail: chrialex@myrealbox.com


Τίτλος: Οιδίπους Τύραννος
Συγγραφέας: Σοφοκλής
Μεταφραστής: Αρίστος Καμπάνης
Εκδόσεις Φέξη, 1911
Ηλεκτρονική μεταγραφή: Χρίστος Αλεξανδρίδης
E-mail: chrialex@myrealbox.com


Στην παρούσα ηλεκτρονική μεταγραφή διατηρηθήκαν, σε γενικές
γραμμές, η γλώσσα και η ορθογραφία του πρωτοτύπου. Επεμβάσεις
έγιναν μόνο εκεί που το απαιτούσαν οι διορθώσεις των τυπογραφικών
λαθών, η σαφήνεια του κειμένου και το μονοτονικό σύστημα.


ΣΟΦΟΚΛΕΟΥΣ

ΟΙΔΙΠΟΥΣ ΤΥΡΑΝΝΟΣ

ΜΕΤΑΦΡΑΣΙΣ

ΑΡΙΣΤΟΥ ΚΑΜΠΑΝΗ


Η ΥΠΟΘΕΣΙΣ ΤΟΥ ΔΡΑΜΑΤΟΣ

	Ο «Οιδίπους Τύραννος», φέρων τον τίτλον τούτον εις
διάκρισιν από τον «Οιδίποδα επί Κολωνώ», είναι το τεχνικώτερον κι
ένα των υψηλοτέρων έργων της αρχαίας τραγικής ποιήσεως. Εδιδάχθη
κατά το έτος 415 π.Χ. από τον Σοφοκλέα. Μολαταύτα ένας αρχαίος
αναφέρει ότι ο «Οιδίπους Τύραννος», διδαχθείς εις τας Αθήνας δεν
έτυχε των πρωτείων, ενίκησε δε εις τον ποιητικόν αγώνα άλλος
τραγικός, του οποίου δεν σώζεται το έργον° ο Φιλοκλής.
	Το δράμα έχει ως εξής περίπου:
	Κατ’ αρχάς παρουσιάζονται προ των βωμών που ήσαν εμπρός
από το ανάκτορον του Οιδίποδος γέροντες και νέοι Θηβαίοι
στεφανωμένοι με ικετηρίους κλάδους. Τούτων προεξάρχει ο ιερεύς
του Διός, ο οποίος λέγει εις τον Οιδίποδα το αίτιον που τους
ηνάγκασε να στεφανωθούν με τους ικετηρίους κλάδους και να
παρουσιασθούν εμπρός του. Του λέγει ότι τρομερά συμφορά μαστίζει
την χώραν. Λοιμός τρομερός ερημώνει τας Θήβας. Αφορία τρομερά.
Αι γυναίκες κακογεννούν, αποβάλλουν. Τα πτώματα των μικρών παιδιών
μένουν άθαπτα. Αλλ’ ο λοιμός θερίζει και τα ζώα. Παρακαλεί τον
Οιδίποδα, που άλλοτ’ έσωσε τας Θήβας από την Σφίγγα, να λυτρώση
την πόλιν από την συμφοράν δι’ ενός οποιουδήποτε τρόπου. Ο Οιδίπους
συγκινημένος τους λέγει ότι η θλίψις του και η στενοχωρία του είναι
μεγάλη, ότι ακόμη απέστειλε τον υιόν του Μενοικέως Κρέοντα, τον
γαμβρόν του, εις το μαντείον των Δελφών δια να ερωτήση: «τι
κάμνοντας ή λέγοντας την πόλιν σώζει».
	Εν τω μεταξύ καταφθάνει από τους Δελφούς ο Κρέων, ο
οποίος ερωτώμενος από τον ιερέα του Διός ποίον χρησμόν κομίζει,
απαντά ότι καλόν, καθώς αυτός τουλάχιστον νομίζει.
	Ο Οιδίπους προτρέπει τον Κρέοντα ν’ ανακοινώση τον
χρησμόν ενώπιον του πλήθους των ικετών. Και ο Κρέων τον
ανακοινώνει. Προστάζει, λέγει, το μαντείον να φονευθή ή να εξορισθή
από τας Θήβας ο φονεύς του Λαΐου.Ο Οιδίπους ερωτά τον Κρέοντα,
αν ο Λάιος εφονεύθη εις την χώραν του ή αλλού πουθενά. Από τον
Κρέοντα μανθάνει ότι ο Λάιος εξελθών προς «θεωρίαν» δεν εγύρισε
πλέον, ότι οι ακόλουθοί του εσκοτώθησαν εκτός ενός μοναχά, ο
οποίος εσώθη. Επί πλέον μενθάνει ότι οι δολοφονήσαντες τον Λάιον
ήσαν λησταί και ότι ένεκα της Σφιγγός, η οποία τότε ήτον η μάστιξ
των Θηβών, δεν έγειναν έρευναι, όπως ανακαλυφθούν οι δράσται. Εξ
όλων τούτων ο Οιδίπους συλλαμβάνει την υπόνοιαν, ότι πρόκειται
περί πανουργίας, μολαταύτα κηρύττει ότι θα ζητήση τον
βασιλοκτόνον.
	Ο ΧΟΡΟΣ (εκ Θηβαίων γερόντων) εις την Πάροδον εκφράζει
φόβους δια τον χρησμόν, τον σκοτεινόν χρησμόν που εδόθη εις τον
Κρέοντα. Επικαλείται τους πολιούχους θεούς των Θηβών να σώσουν
την πόλιν. Εικονίζει εις θαυμασίους στοίχους τον λοιμόν που
κατατρύχει την πόλιν, και παραβάλλει τον λοιμόν τούτον προς τον
ολέθριον Άρη.
	Ο Οιδίπους προτρέπει τους Θηβαίους να φανερώσουν τον
φονέα και υπόσχεται αμοιβήν εις εκείνον , όστις ήθελε τον φανερώση,
όπως απειλεί κ’ εκείνον όστις ήθελε τον κρύψη. Ο Χορός λέγει ότι
αγνοεί τα πάντα επί του προκειμένου, συμβουλεύει δε τον Οιδίποδα να
ερωτήση τον Τειρεσίαν. Ο Τειρεσίας έρχεται μετ’ ολίγον, και κατ’
αρχάς αρνείται, αλλά κατόπιν προκληθείς δι’ ασυνέτων λόγων από τον
Οιδίποδα, του λέγει ότι αυτός είναι ο φονεύς του Λαΐου, τον οποίον το
μαντείον κηρύττει αποδιοπομπαίον. Εις την αυξάνουσαν οργήν του
Οιδίποδος ο μάντις προσθέτει υπαινιγμούς, δια των οποίων θέλει να
ειπή ότι ο Οιδίπους είναι φονεύς του πατρός του και συνοικεί με την
μητέρα του, και του προλέγει, ότι μέλλει τυφλός να πλανάται ανά την
γην ζητών τόπον αναπαύσεως.
	Ο Χορός εις το πρώτον στάσιμον δείχνεται ταραγμένος από
τους λόγους του Τειρεσία. Διότι αγνοεί, όπως λέγει, αν υπήρξε ποτέ
φιλονικία μεταξύ των Λαβδακιδών και του υιού του Πολύβου. Άλλως
τε, κατά την ιδέαν του, μόνον ο Ζευς και ο Φοίβος ως θεοί γνωρίζουν
τα μέλλοντα όχι δε και ο Τειρεσίας.
	Ο Οιδίπους εις όλα αυτά υπωπτεύθη συνωμοσίαν του μάντεως
και του Κρέοντος ενατίον του. Έρχετ’ ενώπιόν του ο Κρέων δια ν’
απορρίψη την δεινήν κατηγορίαν. Και προτρέπει τον Οιδίποδα μόνος
του πηγαίνων εις τους Δελφούς να μάθη αν πιστώς ή όχι ανεκοίνωσεν
ο Κρέων εις τας Θήβας τον χρησμόν της Πυθίας. Ο Οιδίπους, εν
τούτοις, απειλεί εναντίον του γαμβρού του θάνατον.
	Κατά την διάρκειαν της φιλονικίας έρχεται επί της σκηνής η
βασίλισσα Ιοκάστη, σύζηγος του Οιδίποδος, αδελφή του Κρέοντος. Ο
Κρέων ανακοινώνει εις την Ιοκάστην τας κακάς ενατίον του διαθέσεις
του Οιδίποδος. Η Ιοκάστη και ο Χορός ικετεύουν τον Οιδίποδα, όπως
μη εκτελέση την απειλήν του και ο Οιδίπους μαλάσσεται. Ο Κρέων
αποχωρεί, η δε Ιοκάστη ερωτά τον Οιδίποδα ποία η αιτία του θυμού
του. Και ο Οιδίπους διηγείται τα συμβάντα.  Και δια να καταπραΰνη
τον βασιλέα του λέγει, ότι δεν αξίζει κανείς να πιστεύη εις τους
χρησμούς. Άλλως τε και εις τον Λάιον είχε δοθή χρησμός, κατά τον
οποίον έμελλε να φονευθή από τον υιόν του. Αλλ’ η μαντεία αυτή
κάθε άλλο ήτον παρ’ αληθινή. Διότι ο μεν πατέρας εσκοτώθη εις ένα
σταυροδρόμι, ο δε υιός του μόλις γεννηθείς ερρίφθη εις άβατον όρος.
Ο Οιδίπους ερωτά λεπτομερείας περί του χρόνου και του τόπου εις τον
οποίον εφονεύθη ο Λάιος. Μανθάνει τον αριθμόν των ακολούθων του
Λαΐου, μανθάνει ότι ήτον επάνω εις άρμα, ότι ταύτα κατέστησε
γνωστά εις τους Θηβαίους ένας εκ των ακολούθων του, ο μόνος
σωθείς, και ότι ούτος , όταν έγεινεν ο Οιδίπους βασιλεύς, ικέτευσε
την Ιοκάστην να τον στείλη εις τους αγρούς δια να βόσκη ποίμνια. Ο
Οιδίπους ζητεί να τον ιδή. Και η Ιοκάστη ερωτά την αιτίαν της
επιθυμίας του ταύτης. Τότε ο Οιδίπους της αφηγείται ότι
ευρισκόμενος εις την Κόρινθον κατηγορήθη από ένα μεθυσμένον ως
νόθος, και ότι χωρίς οι γονείς να το ηξεύρουν επήγεν εις τους
Δελφούς, όπου έλαβε τον τρομερόν χρησμόν, ότι έμελλε να γείνη
σύζυγος της μητρός του και του πατρός του φονεύς. Φοβούμενος δε
μήπως επαληθεύση ο χρησμός δεν επανήλθεν εις την Κόρινθον, αλλ’
επορεύθη  προς τους τόπους, εις τους οποίους καθώς η Ιοκάστη του
ανεκοίνωσεν, εφονεύθη ο Λάιος. Και κατά παράδοξον σύμπτωσιν εκεί
φιλονικήσας μ’ έναν άνθρωπον όμοιον μ’ εκείνον που του
περιέγραψεν η Ιοκάστη ως Λάιον, τον εφόνευσε και κατόπιν  όλους
του τους ακολούθους. Αν ο φονευθείς είναι ο Λάιος ποίος τότε εκ των
ανθρώπων θα είναι εξ ίσου προς τον Οιδίποδα δυστυχισμένος; Ακόμη
το τρομερόν μυστικόν δεν απεκαλύφθη ακέραιον εις τους οφθαλμούς
του. Πιστεύει ότι όντως ο πατέρας του ευρίσκεται εις την Κόρινθον
και φοβείται να επανέλθη εκεί. Η Ιοκάστη θέλουσα να καθησυχάση
και πάλιν τον Οιδίποδα, τον προτρέπει, όπως δυσπιστή εις τον
Απολλώνιον χρησμόν° του φέρνει μάλιστα και παραδείγματα
επικυρώνοντα την ιδέαν της ότι οι χρησμοί  δεν επαληθεύουν πάντοτε.
Ο Χορός αποδοκιμάζει την βλασφημίαν της Ιοκάστης. Εύχεται
μάλιστα να τιμωρήση ο Ζευς την απιστίαν, η οποία υποσκάπτει αυτά
τα θεμέλια της θρησκείας.
	Και ως να εισήκουσαν οι θεοί τας ευχάς των Θηβαίων
γερόντων, βλέπομεν την Ιοκάστην εξερχομένην εις την σκηνήν να
λέγη ότι ο Οιδίπους είναι περίφοβος και καταλυπημένος. Και ωσάν
μετανοούσα δι’ όσα είπε προηγουμένως, έρχεται ικέτις εις τον βωμόν
του Απόλλωνος, εκεί σιμά ευρισκόμενον.
	Άγγελος ερχόμενος από την Κόρινθον φέρει το μαντάτον, ότι ο
Πόλυβος ετελεύτησε και ότι οι Κορίνθιοι ανεκήρυξαν βασιλέα τον
Οιδίποδα. Εις το άκουσμα τούτο η Ιοκάστη καλεί τον Οιδίποδα δια να
ιδή διαψευδομένους τους χρησμούς, που του είχαν ταράξει την
καρδίαν. Αφού ο Πόλυβος, ο πατέρας του, απέθανεν εις την Κόρινθον,
ασφαλώς ο Οιδίπους δεν θα τον φονεύση. Ο Οιδίπους οικτείρει των
θεών τ’ άστοχα μαντέματα. Ο Κορίνθιος όμως άγγελος ακούσας ότι ο
Οιδίπους εφοβείτο το άλλο ήμισυ του χρησμού, κατά το οποίον έμελλε
να συνευρεθή με την μητέρα του, ωσάν δια να τους καθησυχάση, τους
πληροφορεί , ότι ο Οιδίπους, ούτε του Πολύβου ούτε της γυναικός
εκείνου Μερόπης ήτον υιός, αλλ’ ότι αυτός έδωκεν εις τους βασιλείς
της Κορίνθου εις νηπιακήν ηλικίαν τον Οιδίποδα και ούτοι τον
υιοθέτησαν. Εις στιχομυθίαν με τον Κορίνθιον άγγελον ο Οιδίπους
μανθάνει, ότι ούτος βόσκων τα ποίμνιά του εις τον Κιθαιρώνα έλαβε
το βρέφος, έχον τρυπημένα τα πόδια, από άλλον βοσκόν καθώς και το
όνομά του (Οιδίπους=φουσκοπόδης) μαρτυρεί. Ο χορός διατείνεται
ότι ο δώσας το βρέφος ήτον ο δούλος, τον οποίον προ ολίγου
εκαταζητούσεν ο Οιδίπους. Ερωτά την Ιοκάστην. Αλλ’ η Ιοκάστη εν
τω μεταξύ από τον διαμειφθέντα διάλογον μεταξύ του Κορινθίου και
του Οιδίποδος εννοήσασα, ότι το εκτεθέν εις τον Κιθαιρώνα παιδί της
και ο Οιδίπους ήσαν ένα και το αυτό πρόσωπον, κ’ επομένως ότι είχε
γείνη θύμα φρικτής αιμομιξίας, ικετεύει τον Οιδίποδα να μην
αναζητήση τον δούλον, αν μεριμνά δια την ζωήν του. Αλλ’ ο
Οιδίπους, εις τον οποίον δεν είχεν αστράψει ακόμη ολόκληρον το
μυστικόν της ζωής του, ζητά να οδηγηθή εμπροστά του ο Θηβαίος
βοσκός. Η Ιοκάστη εξέρχεται της σκηνής, ο δε Χορός προοιωνίζεται
κακά δια το μέλλον.
	Και ο Οιδίπους με πείσμα, αδιαφορών εις τας εναντιώσεις των
άλλων, μένει προσδοκών τον ερχομόν του δούλου. Ο Χορός εις
θαυμάσιον άσμα, πλήρες Διονυσιακών παλμών και ελπίδων, που--
αλλοίμονον, δεν επαλήθευσαν ,--λέγει ότι η επομένη ημέρα θα δείξη
τον Οιδίποδα όχι αλλοδαπόν, αλλά Θηβαίον υιόν κανενός αγροτικού
θεού και καμμιάς Νύμφης, που θα συνευρέθησαν εις κάποιον
απάρθενον άντρον του Κιθαιρώνος. Εν τοσούτω ο Οιδίπους βλέπει
ερχόμενον τον θεράποντα του Λαΐου, όστις ελθών ομολογεί ότι
κάποτε--προ καιρού πολλού--βόσκων τα ποίμνιά του εις τον
Κιθαιρώνα, απήντησε τον Κορίνθιον άγγελον. Δι’ εξαναγκασμών ο
δούλος πείθεται να ομολογήση, ότι το βράφος που έδωκεν εις τον
Κορίνθιον, δεν ήτο τέκον δούλης, αλλά τέκνον αυτής της Ιοκάστης.
Καμμία πλέον νεφέλη δεν συσκοτίζει το Οιδιπόδιον αίνιγμα.
Προφανώς ο Οιδίπους είναι πατροκτόνος και αιμομίκτης, σύζυγος της
μητρός του.
      Εν τω μεταξύ ο Οιδίπους εισέρχεται εις τ’ ανάκτορα
καταρομαγμένος. Απομένει επί της σκηνής μόνος ο Χορός, ο οποίος
θρηνεί δια την ανθρωπίνην δυστυχίαν, δια το άστατον και το αβέβαιον
των ανθρωπίνων τυχών. Αποτροπιάζεται τα φρικτά συμβάντα. Δεν
λησμονεί όμως ότι ο Οιδίπους έσωσέ ποτε τας Θήβας.
      Ακολούθως ο Εξάγγελος, άγγελος δήλα δη προερχόμενος εκ
του ανακτόρου, αναγγέλλει εις τον Χορόν ότι η Ιοκάστη εμβήκεν εις
τον θάλαμόν της και κλεισθείσα εκρεμάσθη. Ο Οιδίπους εισερχόμενος
εις τον θάλαμον ζητεί ξίφος δια ν’ αυτοκτονήση, αλλά καθώς είδε την
Ιοκάστην κρεμαμένην απέσπασεν από τα φοράματά της περόνας
χρυσάς, με τας οποίας ετρύπησε τους οφθαλμούς του.  Τυφλός
εμφανίζεται εις την σκηνήν, οι δε γέροντεες αποστρέφουν τας
κεφαλάς μη δυνάμενοι ν’ αντιμετωπίσουν το αποτρόπαιον θέαμα.
Βάλλει σπαρακτικάς οιμωγάς και αποδίδει τα πάντα εις τον
Απόλλωνα. Εις παρατήρησιν του χορού διατί προέβη εις το φρικτόν
αυτό διάβημα, απαντά ότι δεν ήθελε να βλέπη τίποτε με τους
οφθαλμούς του° ήθελεν αν ήτο δυνατόν και τας ακοάς του να
σφραγίση. Ικετεύει τους γέροντας να τον κρύψουν ή να τον
φονεύσουν. Ο Χορός βλέπων τον Κρέοντα ερχόμενον λέγει ότι αυτός
δικαιούται ν’ αποφασίση. Ο Οιδίπους παρακαλεί τον Κρέοντα να
λάβη φροντίδα περί των θυγατέρων του και μαζί του εισέρχεται εις
τ’ ανάκτορα.
      Μετά δε την κένωσιν της σκηνής ο Χορός απομείνας μόνος
αναπτύσσει την έννοιαν του ρητού «μηδένα προ του τέλους μακάριζε»
εις στίχους ηρέμου λύπης και συντριβής.
      Αυτή είναι περίπου η υπόθεσης τους δράματος. Ο
μεταφραστής απεπειράθη να δώση το πνεύμα του πρωτοτύπου, όπου
δεν ήτο δυνατόν ακριβώς ν’ αποδοθή το γράμμα. Μετεχειρίσθη τον
δεκατετρασύλλαβον του Πολυλά δια την απόδοσιν του διαλογικού
ιαμβικού τριμέτρου, μετέφερε δε εις λυρικούς ελευθέρους στίχους τα
χορικά άσματα και τους κομμούς, φρονών ότι δεν είναι δυνατή η
μεταφύτευσις των αρχαίων μέτρων εις την νέαν στιχουργίαν πάντοτε,
διότι άλλη είναι η προσωδία, μικροτέρα είναι η ποικιλία των ρυθμών,
και άλλο το πνεύμα της νέας γλώσσης, άλλη η «ακουστική μας
συνείδησις» δια να μεταχειρισθώμεν μιαν φράσιν του Νίτσε. Ως προς
την γλώσσαν, ο μεταφραστής ηθέλησεν ακολουθών την δημοτικήν
παράδοσιν του στίχου, που ελάμπρυναν οι ποηταί, να την
συμπλησιάση όσον το δυαντόν προς την αστικήν γλωσσικήν
συνήθειαν, διότι θέλει ν’ απευθύνεται προς τους συγχρόνους του, όχι
δε προς τους αποθαμένους, μη έχων την υπερβολικήν αξίωσιν ν’
απευθύνεται  προς τους μεταγενεστέρους.




     ΠΡΟΣΩΠΑ

     			ΟΙΔΙΠΟΥΣ
      			ΙΕΡΕΥΣ ΔΙΟΣ
      			ΚΡΕΩΝ
      			ΤΕΙΡΕΣΙΑΣ
      			ΙΟΚΑΣΤΗ
      			ΑΓΓΕΛΟΣ
      			ΘΕΡΑΠΩΝ
      			ΕΞΑΓΓΕΛΟΣ
      			ΧΟΡΟΣ ΘΗΒΑΙΩΝ ΓΕΡΟΝΤΩN


       ΟΙΔΙΠΟΥΣ
      Τέκνα του Κάδμου του παλιού γενεά νέα,
      τι συναγμένοι κάθεσθε σ’ αυτούς τους τόπους,
      με τα κλαδιά της ικεσίας στεφανωμένοι;
      Και η πόλις είν’ από θυμιάματα γεμάτη,
      και αντιλαλεί από στεναγμούς κι από παιάνας;
      Αυτά εγώ απ’ το στόμα να μάθω θέλοντας,
      κι όχι απ’ το στόμα των μαντατοφόρων
      ο πολυφήμιστος ήλθα εδώ πέρα Οιδίπους.
      Λέγε μου ωστόσο γέροντα που σου ταιριάζει
      πρώτα απ’ τους άλλους να μιλής: η αιτία ποια να ’νε
      που ήλθατ’ εδώ στεφανωτοί με δάφνης κλώνους;
      Για ένα κακό που πάθατε ή μήπως γι’ άλλο
      που προσδοκάτε;[1] πρόθυμος να σας βοηθήσω.
      Γιατί θενά ήμουν άσπλαχνος αν δεν λυπούμουν
      αξιολύπητους όπως εσάς ικέτας.

       ΙΕΡΕΥΣ
      Οιδίπου, που του τόπου μας αφέντης είσαι,
      βλέπεις ικέτας όλους μας μπρος στους βωμούς σου:
      να μακροφτερουγίσουνε δεν ημπορούνε
      άλλοι° κι άλλους βαρύνουνε τα γερατειά° ιερέας[2]
      εγώ του Διός και τούτοι διαλεχτοί στους νέους.
      Κι ο λαός όλος με κλαδιά στεφανωμένος
      της ικεσίας στην αγοράν εσυμμαζεύθη,
      σιμά στους ναούς της Αθηνάς και του Ισμηνίου
      Απόλλωνος τον μαντικόν βωμόν° η πόλις
      βλέπεις πώς συνταράζεται και να σηκώση
      κεφάλι από τον κόκκινο των βυθών σάλον[3]
      δεν ημπορεί° και φθείρονται οι βλαστοί της μάνας
      γης και ψοφούν ανάριθμα βωδιών κοπάδια
      και πεθαμένα τα παιδιά γεννοβολούνε
      οι μανάδες. Ο ολέθριος θεός στην πόλιν
      έστειλε κακορρίζικην αρρώστειαν, έτσι
      αδειάζει η Θήβα από ζωές πολλές ανθρώπων
      και ο μαύρος Άδης στεναγμούς και γόους γεμίζει.
      Όχι πως σε νομίζομε, με τους Θεούς ίσον,
      εγώ και οι νιοί απομένομεν ικέται τώρα
      μα γιατί σε πιστεύομε των θνητών πρώτον
      στις τύχες όλες της ζωής και των Ολυμπίων
      τας σχέσεις. Συ που εγλύτωσες αυτόν τον τόπο,
      από τα ξένα φθάνοντας ποτέ στας Θήβας,
      από τον φόρον της σκληράς Σφιγγός που πάντα
      αινιγματώδη, ξωτικά, έλεε, τραγούδια°
      και το ’καμες χωρίς κανείς από μας όλους
      να σου διδάξη τίποτε, μα όλοι το λένε,
      --και το νομίζω ατός μου εγώ--φώτισι θεία
      πως είχες και τας έσωσες, άναξ, τας Θήβας.
      Τώρα, ω Οιδίπου μέγιστε στους θνητούς όλους,
      γονατισμένοι πέφτουμεν εμπρός σου ικέται
      και σωτηρίαν γυρεύομε να μας χαρίσης
      είτε θεός, είτε άνθρωπος τρόπον σου δείξη.
      Γιατί καλό πως πέρνουνε νομίζω τέλος
      όσα καλά οι φρόνιμοι τ’ αποφασίσουν.
      Την πόλιν δέξου, άριστε, τούτην να σώσης.
      Μη χάσης το καλό όνομα στας Θήβας που ’χεις.
      Σωτήρα εδώ σε κράζουνε για την φροντίδα
      που έλαβες άλλοτε για μας. Όμως κανένας
      δεν θα θυμάται εσέ βασιλέα της Θήβας,
      αν όλους μας ο όλεθρος μάς συνεπάρη
      κι ας σου ’λαχε απ’ τον θάνατον να μας γλυτώσης.
      Ανάστησε απ’ την συμφοράν την πόλιν, άναξ,
      όπως και τότε μάντευμα καλό στην πόλιν
      έδωκες, δώσε μια φοράν ακόμη. Κ’ έτσι
      αν είναι μεσ’ στον τόπο μας να βασιλεύης
      κάλλιο γεμάτη η πόλις μας να ’ναι απ’ ανθρώπους
      παρ’ αδειανή. Δεν θ’ άξιζε καράβι ή κάστρο
      έρημον απ’ ανθρώπινη ζωή που μένει.

       ΟΙΔΙΠΟΥΣ
      Πολύ γνωστοί μου οι πόθοι σας, δυστυχή τέκνα.
      Ξέρω και τι σας έφερεν ενώπιόν μου.
      Ξέρω η αρρώστια όληνε δέρνει την πόλιν,
      μα σαν εμέναν’ άρρωστος κανείς δεν είναι.
      Εσείς μονάχα θλίβεσθε για τον εαυτό σας.
      Μα για την πόλιν και για μένα και για σένα
      πονεί, ραγίζεται η ψυχή του βασιλέως.
      Δεν είμαι ως από βαρύπνον να ξυπνώ ύπνον.
      Ξέρετε πως τα δάκρυά μου ποτάμια τρέχουν
      και σε πολλούς με πλάνησε δρόμους η έννια.
      Κι ό,τι σωτήριο φάνηκε στους στοχασμούς μου
      εις πράξιν ευθύς το ’βαλα. Του Μενοικέως
      τον υιόν Κρέοντα έστειλα, τον συγγενή μου,
      εις το μαντείον των Δελφών για να ρωτήση,
      τι κάμνοντας ή λέγοντας την πόλιν σώζω.
      Και καθώς συλλογίζομαι πως πλέον καιρός του
      από το δελφικό ταξίδι να γυρίση
      θλίβομαι° αλλ’ ως γυρίση λέω, πως θενά κάμω
      ό, τι ο θεός μού πη με τους χρησμούς του.

       ΙΕΡΕΥΣ
      Μα σε κατάλληλον καιρόν το εσυλλογίσθης,
      και οι νέοι λεν πως να ’ρχεται τον Κρέοντα βλέπουν.

       ΟΙΔΙΠΟΥΣ
      Άναξ Απόλλων, αν καλή τύχη μας φέρη
      χαρούμενος στην όψιν, λέγω, θα ’ναι.

       ΙΕΡΕΥΣ
      Ας τον ρωτήσωμε° κοντά είναι ώστε να ’κούη.
      Κρέων, ω άναξ, και του Μενοικέως βλαστάρι
      ποιος ο χρησμός του θεού που μας κομίζεις;

       ΚΡΕΩΝ
      Καλός. Γιατί αν νικήσωμε τις δυσκολίες
      όλα σε καλό θά ’βγουνε, πιστεύω, Οιδίπου.

       ΟΙΔΙΠΟΥΣ
      Αλλά ποιος ο χρησμός; γιατί όλ’ αυτά τα λόγια,
      ούτε και με φοβίζουνε, ούτ’ ενθαρρύνουν.

       ΚΡΕΩΝ
      Αν θέλης να σ’ τον πω μπροστά τους, πε μου,
      πρόθυμος είμαι. Στο παλάτι αλλοιώς ας έμπουμε.

       ΟΙΔΙΠΟΥΣ
      Λέγε τον φανερά. Επειδή για τούτους
      πιότερο νιάζομαι παρά για την ζωήν μου.

       ΚΡΕΩΝ
      Θα πω λοιπόν ό,τι απ΄τον Φοίβον έχω ακούσει:
      Μας δίνει φανερώτατα συμβουλή ο Απόλλων
      το μίασμα να διώξωμεν από τας Θήβας.

       ΟΙΔΙΠΟΥΣ
      Και με ποιόν τρόπον; ποιος ο εξιλασμός;

       ΚΡΕΩΝ
      Πρέπει να διώξωμε τον ένοχο απ’ τας Θήβας,
      ή να ξεπλύνωμε τον φόνον  μ’ άλλον φόνον°
      γιατί το αίμα του μέσα εδώ πέρα σκούζει.

       ΟΙΔΙΠΟΥΣ
      Σε ποιόν μηνάει τάχα τέτοια τύχη ο Φοίβος;

       ΚΡΕΩΝ
      Άναξ, βασίλευε ποτέ στας Θήβας
      ο Λάιος προτού δώσωμε σ’ εσέ το σκήπτρον.

       ΟΙΔΙΠΟΥΣ
      Έχω ακουστά, αν και ποτέ μου δεν τον είδα.

       ΚΡΕΩΝ
      Αυτός λοιπόν σκοτώθηκε και τώρα ο Φοίβος
      να τιμωρήσωμε τον ένοχον προστάζει.

       ΟΙΔΙΠΟΥΣ
      Και σε ποιο μέρος βρίσκεται; τάχα θα βρούμε
      του κρίματος του παλαιού το κρύφιον ίχνος;

       ΚΡΕΩΝ
      Σ’ αυτήν εδώ πως κρύβεται τη χώρα, λέγει,
      κι ό,τι ζητάει κανείς το βρίσκει πάντα
      και μοναχά ό,τι αμελεί, νομίζω, χάνει.

       ΟΙΔΙΠΟΥΣ
      Μεσ’ στο παλάτι ή στους αγρούς τον εσκοτώσαν;
      ή σ’ άλλη χώρα απόμακρη ξενιτεμένον;

       ΚΡΕΩΝ
      Καθώς επήγαινε να λάβη στο μαντείον
      χρησμόν κάπου τον σκότωσαν και δεν ξανάλθε.

       ΟΙΔΙΠΟΥΣ
      Και δεν τον είδε ούδ’ άγγελος ή ακόλουθός του
      πού τον εσκότωσαν;

       ΚΡΕΩΝ
      Όχι, γιατί εσκοτώθηκαν και μόνον ένας,
      που γλύτωσε απ’ τον θάνατον, γνωρίζει τούτο.

       ΟΙΔΙΠΟΥΣ
      Ποιο; λέγε το! Γιατί μπορεί κανένας
      από το λίγο πιο πολλά να συμπεράνη.

       ΚΡΕΩΝ
      Λένε λησταί τον σύντυχαν και τον σκοτώσαν
      πολλοί που επάνω ρίχθηκαν στον βασιλέα.

       ΟΙΔΙΠΟΥΣ
      Πώς ήθελε κανείς βρεθή, να τον σκοτώση
      ληστής, αν δεν τον πλήρωνεν από ’δώ κάποιος;

       ΚΡΕΩΝ
      Τούτο και τότε πίστεψαν. Αλλ’ αφού εχάθη
      ο βασιλεύς δεν βρέθηκε κανείς βοηθός μας.

       ΟΙΔΙΠΟΥΣ
      Τι σας εμπόδισε να μάθετε ποιος ήταν
      του βασιλέως που εχάθηκεν ο δολοφόνος;

       ΚΡΕΩΝ
      Η Σφιγξ με τα τραγούδια της τα αινιγματώδη.

       ΟΙΔΙΠΟΥΣ
      Όμως εγώ στο φως τούτα θα βγάλω.
      Άξια ο Φοίβος μας θυμίζει και συ άξια
      το ξεχασμένο το θανάσιμο το κρίμα°
      και δίκαια τον βασιλέα βοηθόν θα βρήτε
      εμένα--όχι για χάρι των νεκρών μονάχα,
      αλλά και για την ίδια μου τη σωτηρία.
      Θα διώξω εγώ την εντροπήν από τας Θήβας,
      γιατί ο φονιάς που έχει τον Λάιον σκοτωμένα,
      μπορεί και μένα να σκοτώση καμμιάν ώρα.
      Λοιπόν κάμνω καλό στον εαυτό μου αν έτσι
      τον θάνατον εκδικηθώ του βασιλέως.
      Όσο πιο γλίγωρα μπορείτε σηκωθήτε
      της ικεσίας πέρνοντας μαζί τις δάφνες.
      Κι άλλος εδώ τον λαόν του Κάδμου ας συμμαζέψη.
      Εγώ ό, τι δυνατόν θα επιτελέσω, κ’ έτσι
      ή ευτυχισμένοι ή δυστυχείς θενά γενούμε.

       ΙΕΡΕΥΣ
      Ω τέκνα, ας εγερθούμε, γιατί πλέον εκείνα
      που να ζητήσωμε ήλθαμε μας υπεσχέθη
      και ο Φοίβος που μας έστειλε τους θείους χρησμούς του
      βοηθός ας έλθη και σωτήρ στην πόλι ετούτη.

       ΧΟΡΟΣ

      Στροφή α΄

      Ω του Διός γλυκύλαλε χρησμέ, που απ’ το μαντείον
      το πλούσιον εδιάβηκες στας Θήβας,
      υπομονή δεν έχω εγώ και ο φόβος με κατέχει,
      ευσπλαχνικέ θεέ της Δήλου.
      Γιατί φοβούμαι την θεϊκή αξέχαστην οργή σου°
      ποιος ξέρει η προσταγή σου
      ποιο παλαιό να κάμωμε λησμονημένο χρέος
      ξανά θα μας προστάξη;
      Πε μου αθάνατη θεά,
      της Ελπίδος τέκνον, Φήμη.

      Αντιστροφή α΄

      Σ’ εσένα πρώτην δέομαι, Αθηνά του Διός κόρη,
      και στην βοηθόν της πόλεως θεάν την αδελφή σου,
      την Άρτεμι, στον κύκλιον της αγοράς τον θρόνον
      που μένει θρονιασμένη,
      και στον Απόλλωνα τον τοξότη.
      Τους τρεις καλώ σας βοηθοί  να ’λθήτε στα δεινά μας.
      Αν άλλοτε σε δυστυχίαν αρχαίαν εσείς σωτήρες
      εδράματε κι εδιώξατε την φλόγα της καταστροφής,
      και τώρα να βοηθήσετε.

      Στροφή β΄

      Αλλοίμονον που ανάριθμα πάμπολλα τα δεινά μου
      κι ο λαός πάσχει ολόκληρος--
      ποιος τρόπος, ποια φροντίδα μου
      θα διώξη το κακό απ’ την πόλιν;
      Φυτό δεν αναδίν’ η γη
      με πόνους και με βάσανα
      γεννούνε οι δύστυχες μητέρες.

      Και θενά ιδής να τρέχουνε προς του Άδη τ’ ακρογιάλι,
      όπως πουλιά που πέτονται το ’να ξοπίσω στ’ άλλο
      πιο γλίγωρα κι απ’ τη φωτιά
      την αδάμαστην ακόμα.

      Αντιστροφή β΄

      Κ’ έτσι η πόλις χάνεται--
      και των παιδιών που κείτονται
      τ’ άθαφτα σώματα στη γη
      τον θάνατον γεννούν στη χώρα.
      Και οι παντρεμένες και οι γρηές μπρος τους βωμούς μητέρες
      παρακαλούν να λυτρωθούν απ’ των δεινών το πλήθος.
      Και αντιλαλούν του εξιλασμού
      φροντίδες και αναστεναγμοί!

      Στροφή γ΄

      Τον Άρη, τον ολέθριον, όπου χωρίς ασπίδας
      φλέγει με καθώς έρχεται μεσ’ από θρήνους,
      από τη γη μας μακριά κάμε να φύγη
      προς τα πελάγη ας πάη της Αμφιτρίτης,
      είτε στη μαύρη θάλασσα,
      ή όπου βογγά ο Βορριάς της Θράκης.
      Γιατί ορθόν ό, τι αν αφήση η μέρα
      έρχεται η νύκτα και το συντρίβει.
      Αυτόν εσύ πατέρα Ζευ, ω δέσποτα των αστραπών,
      με το δικό σου σύντριψε το αστροπελέκι.

      Αντιστροφή γ΄

      Θέλω τα ολάγρια βέλη σου, Φοίβε μου Λύκιε,
      με τα χρυσά δοξάρια σου
      ρίχνοντας να μας σώσης,
      τον Χρυσομίτραν Διόνυσον
      ακόμη επικαλούμαι
      που είναι προστάτης των Θηβαίων,
      τον Βάκχον, τον κρασοπρόσωπον
      σύντροφον των Μαινάδων
      να εγγίση μ’ ένα ολόκαυστον
      πεύκο τον Άρη που οι θεοί
      καθόλου δεν τιμούνε.

       ΟΙΔΙΠΟΥΣ
      Αυτά παρακαλείς εσύ: Αν θες να γείνουν
      καταλεπτώς όσα ζητής, πρέπει ν’ ακούσης
      προσεκτικά τα λόγια μου και θενά λάβης
      παρηγορίαν υπέρτατην εις τα δεινά σου.
      Τους λόγους τούτους θα σου πω αμέσως τώρα.
      Αν και την πράξιν αγνοώ κι αγνοώ τον φόνον
      και ούτ’ ένα έχω μαρτύριον να μ’ οδηγήση.
      Αλλ’ όμως επειδή συμπατριώτης είμαι
      δικός σας, ακούστε με τούτο σας κηρύττω:
      αν ίσως και κανείς σε σας τον βασιλέα
      ποιος σκότωσε γνωρίζει, τον προστάζω
      να ’λθή καταλεπτώς να φανερώση εμένα
      την πράξιν. Αν ο ένοχος ο ίδιος φοβάται
      το φοβερό που ετέλεσε να ειπή το κρίμα,
      μήπως και λάβη την ποινήν όπου τ’ αξίζει,
      κηρύττω εγώ πως άφοβα να πη το κρίμα
      μπορεί και, λέγω, απείραχτον θα τον αφήσω.
      Δεν θενά πάθη τίποτε, μόνο απ’ τας Θήβας
      μακριά θα φύγη απείραχτος ο δολοφόνος.
      Αν λάχη πάλι και κανείς σε σας γνωρίζη,
      πως είν’ αυτός που εσκότωσε τον βασιλέα
      απ’ άλλη χώρα μακρινήν, ας μη το κρύψη
      και πλούσια του υπόσχομαι θα τον αμείψω,
      χάρι γι’ αυτό παντοτεινή θα του χρωστάω.
      Αν πάλι μου το κρύψετε αυτό από φόβον,
      φοβούμενοι μη φίλο σας ή τον εαυτό σας
      βλάψετε, τουτ’ ακούσατε που εγώ κηρύττω:
      Να μη δεχθή τον ένοχον κανείς, κανείς σας
      στο σπίτι του° να μη δεχθή να του μιλήση,
      μήτε στας δεήσεις σύντροφον να τόνε λάβη,
      ακόμη ούτε τους χέρνιβας να του προσφέρη.
      Προστάζω να τον διώχνετε Θηβαίοι καθένας
      από τ’ αγνά τα σπίτια σας, γιατί μιαίνει,
      ως το μαντείον εκήρυξε, την πόλιν όλη.
      Εγώ λοιπόν το πρόσταγμα θενά τελέσω
      ο Φοίβος που μας έστειλε, και θα εκδικήσω
      τον σκοτωμόν του άμοιρου του βασιλέως.
      Κατάρα αφήνω, τούτα μου τα λόγια  όλοι
      εις έργον να τα βάλετε, για το χατίρι
      της πόλεως, όπου φθείρεται, και το δικό μου.
      Γιατί αν δεν επρόσταζεν ακόμη ο Φοίβος
      την πόλιν να εξαγνίσωμεν από το κρίμα,
      πάλι κακό θε νά ’τανε, αφού κ’ εχάθη
      μεσ’ στους ανθρώπους ο άριστος των Θηβαίων ο άναξ,
      ν’ αφήσωμε ανεκδίκητον τον σκοτωμό του.
      Τώρα στον ίδιον που έλαχε να βασιλεύω
      θρόνον, που αυτός βασίλευε, την ίδιαν κλίνη
      την ίδια ακόμη σύζυγον μ’ εκείνον να ’χω,
      κι αν άκληρος δεν πέθαινε, θα ’ταν αδέλφια
      τα τέκνα του που θα ’καμνε με τα δικά μου°
      τον έχει δαμασμένο ωιμέ η κακή τύχη
      τον Λάιον° μα πατέρα μου σα να τον είχα
      θα προσπαθήσω το φονιά του Λαΐου να πιάσω,
      του Λαΐου, όπου ο Λάβδακος έχει γεννήσει,
      του Πολυδώρου το παιδί, όπου κρατάει
      από του Κάδμου τη γενιά κι απ’ τον παλιόν Αγήνορα.
      Και τους θεούς παρακαλώ να μη αναδώση
      βλαστόν η γη σ’ εκείνονε που δεν θα κάμη,
      όσα προστάζω° δέομαι στους θεούς ακόμη
      παιδί να μη του γεννηθή από τη γυναίκα
      μιά συμφορά χειρότερη απ’ αυτήν να λάχη.
      Κατάρα και στους ένοχους είτε πολλοί ’ναι
      είτ’ ένας° κακοθάνατος κακά να πάη.
      Και αν είν’ μεσ’ στο παλάτι μου και τον γνωρίζω,
      ας πέση επάνω μου ο θυμός των αθανάτων
      κι όποια κατάρα έδωκα σ’ εμέ να στρέξη
      και στους Θηβαίους που ακούνε με ας είν’ η Δίκη
      σύμμαχη και παντοτεινά οι Αθάνατοι
      ας τους βοηθούνε.

       ΧΟΡΟΣ
      Άναξ, καθώς εμίλησες κ’ εγώ μιλάω.
      Tον Λάιον δεν εσκότωσα° ούτε γνωρίζω
      τον ένοχον, και δύναται μόνο ο Απόλλων
      την απορίαν που εγέννησε και να τη λύση.

       ΟΙΔΙΠΟΥΣ
      Σωστά μιλείς. Μα ποιος μπορεί από τους ανθρώπους
      να εξαναγκάση εις κάτι τι τους Ολυμπίους;


       ΧΟΡΟΣ
      Μιάν άλλη συμβουλή μπορώ να δώσω.


       ΟΙΔΙΠΟΥΣ
      Και μίαν ακούω πρόθυμος, αν θες, και δύο.

       ΧΟΡΟΣ
      Ο Τειρεσίας γνωρίζομε πως όσα ο Φοίβος
      μπορεί, κ’ εκείνος δύναται να τα μαντεύση°
      κι αν τον ρωτήσωμε μπορεί (ποιος ξέρει;)
      αυτά όλα καθαρότατα να μας γνωρίση.

       ΟΙΔΙΠΟΥΣ
      Και τούτο δεν τ’ αμέλησα. Ο Κρέων, ως μου ’πε,
      να τονε φέρουν έστειλε τον μάντι άγγέλους,
      και πως ακόμη αργοπορεί, απορώ, φίλε.

       ΧΟΡΟΣ
      Και τ’ άλλα αβέβαια φυσικά και κούφια λόγια.

       ΟΙΔΙΠΟΥΣ
      Ποια λόγια; πε μου γλίγωρα, θέλω να μάθω.

       ΧΟΡΟΣ
      Λένε πως τον σκότωσε κάποιος διαβάτης.

       ΟΙΔΙΠΟΥΣ
      Έτσι ακουστά το ’χω κ’ εγώ. Μα ποιος τον είδε;

       ΧΟΡΟΣ
      Ακόμη και αν αφόβητη τύχ’ η ψυχή του,
      όμως θαρρώ η κατάρα σου θα τον μακρύνη.

       ΟΙΔΙΠΟΥΣ
      Όποιος χωρίς να ταραχθή κάμνει το κρίμα,
      εκείνον δεν τρομάζουνε τα μάταια λόγια.

       ΧΟΡΟΣ
      Ιδού όμως που αφανέρωτος δεν θενά μείνη°
      τον θείον τώρα εδώ οδηγούν τον Τειρεσίαν
      τον μάντιν, όπου ενδόμυχην μες τα βαθειά του
      μόνος του μέσα στους θνητούς αλήθειαν έχει.

       ΟΙΔΙΠΟΥΣ
      Συ, που τα πάντα δύνασαι να κρίνης, μάντι,
      κι όσα μπορούν να λέγωνται κι όσ’ άρρητα είναι,
      ω Τειρεσία, επίγεια μαζί και ουράνια,
      την συμφοράν που δέρνει μας αν και δεν βλέπεις,
      ξέρεις καλά κ’ αισθάνεσαι° μονάχα εσένα,
      άναξ, προστάτη ευρίσκομε στη δυστυχία.
      Ο Φοίβος, όπως θα ’μαθες απ’ τους αγγέλους
      σ’ εκείνους όπου εστείλαμε να τον ρωτήσουν,
      παράγγειλε πως άλληνε γιατρειά καμμία
      δεν είναι ή να σκοτώσωμε του βασιλέως
      Λαΐου, ή να εξορίσωμε τους δολοφόνους.
      Η σωτηρία μας κρέμεται σ’ εσένα μόνον.
      Το πιο αγαθό που δύναται κανείς να κάμη
      είναι να κάμνη το καλό με κάθε τρόπο.

       ΤΕΙΡΕΣΙΑΣ
      Αλλοίμονο! Πόσο βαρύ καλά να ξέρης
      το αληθινό που ανήμπορο να σε βοηθήση
      κ’ είναι συνάμα βλαβερό. Ξεχνώντας όμως
      ό, τι καλά δεν ήξερα ήλθα εδώ πέρα°
      τέτοιαν αλλοιώς δεν θα ’χα εγώ τόλμην ο μάντις.

       ΟΙΔΙΠΟΥΣ
      Τι να συμβαίνη κι άθυμος μας ήλθες, μάντι;

       ΤΕΙΡΕΣΙΑΣ
      Στο σπίτι μου να ξαναπάω άσε με, Οιδίπου.
      Τη δυστυχία καλύτερα θενά υπομείνης,
      κ’ εγώ πάλι καλύτερα την εδική μου.

       ΟΙΔΙΠΟΥΣ
      Δίκαια δεν λες ούτε αρεστά στην πόλιν, μάντι,
      την πόλιν όπου σ’ έθρεψε καθώς αρνείσαι,
      από απορία που σου ζητάει να τήνε βγάλης.
      Μη, σ’ εξορκίζω στους θεούς, ω Τειρεσία,
      αρνείσαι που όλοι, ικέται σου, παρακαλούμε.

       ΤΕΙΡΕΣΙΑΣ
      Είναι γιατί δεν ξέρετε° μα εγώ ποτέ μου
      δεν θενά πω το μάντευμα που μέλλει, Οιδίπου,
      να φανερώση τα φρικτότατά σου έργα.

       ΟΙΔΙΠΟΥΣ
      Τι λες; Καλά γνωρίζοντας τα πάντα κρύβεις;
      Μας καταστρέφεις, μα το ναι, και μας προδίδεις.

       ΤΕΙΡΕΣΙΑΣ
      Τον εαυτό μου δεν ποθώ και σε να θλίψω.
      Τι λοιπόν μάταια μ’ ερωτάς και μ’ εξετάζεις,
      αφού είναι αδύνατο από μέ κάτι να μάθης;

       ΟΙΔΙΠΟΥΣ
      Ω ελεεινότατε άνθρωπε, που κ’ έναν βράχον
      μπορείς να οργίσης, δεν θα πης ό, τι ρωτούμε,
      αλλά έτσι αδάκρυτος, αλύγιστος θα μείνης;


       ΤΕΙΡΕΣΙΑΣ
      Για τον θυμό μου εμένα ψέγεις τάχα,
      και την οργήν που σε κατέχει δεν τη βλέπεις;

       ΟΙΔΙΠΟΥΣ
      Οργίζομαι° μα ποιος ακούοντας τέτοια τάχα
      λόγια, θα ’μενε ανόργιστος, όπου την πόλιν,
      την πόλιν που σ’ εγέννησεν αυτά ατιμάζουν;

       ΤΕΙΡΕΣΙΑΣ
      Μόνα τους θα φανερωθούν° τι κι αν τα κρύβης;

       ΟΙΔΙΠΟΥΣ
      Τότε λοιπόν τι ανάγκη σου να μας τα κρύβης;

       ΤΕΙΡΕΣΙΑΣ
      Πιότερα δεν μπορώ να πω. Έτσι όσο θέλεις
      πλάνταζε, θύμωνε άγρια° δεν με φοβίζεις.

       ΟΙΔΙΠΟΥΣ
      Ναι! βαρυθυμωμένος είμαι, και κανένα
      δεν θενά λείψω να σου ’πω, απ’ όσα, αλήθεια,
      πιστεύω° λοιπόν μάθε το πως καλά ξέρω
      ότι όχι μόνο τους φονείς εσύ γνωρίζεις,
      αλλ’ ότι και συνέτρεξες αυτόν τον φόνον.
      Έστω κι αν δεν εμόλυνες στου Λαΐου το αίμα
      τα χέρια σου. Αν δε σ’ έκαμνε τυφλόν η τύχη,
      εσένα θενά πίστευα αυτουργόν του φόνου.

       ΤΕΙΡΕΣΙΑΣ
      Αλήθεια; εγώ στο κήρυγμα να εμμείνης, λέγω,
      και πλέον από σήμερα ούτ’ εγώ, ούτε τούτοι
      ταιριάζει ν’ απευθύνομε σ’ εσέ τον λόγον,
      που είσαι το ανόσιο μίασμα του τόπου!

       ΟΙΔΙΠΟΥΣ
      Τέτοιαν απότολμην κατηγορία σ’ εμένα
      ρίχνεις και απ’ το θυμό μου θα γλυτώσης, λέγεις;

       ΤΕΙΡΕΣΙΑΣ
      Ήξευρα πως πικρή η αλήθεια που είπα.

       ΟΙΔΙΠΟΥΣ
      Αυτά δεν σου τα δίδαξε η μαντεία βέβαια.

       ΤΕΙΡΕΣΙΑΣ
      Εσύ να πω μ’ ανάγκασες όσα δεν θέλω.

       ΟΙΔΙΠΟΥΣ
      Ποιά να μου πης σ’ ανάγκασα; λέγε ν’ ακούσω.

       ΤΕΙΡΕΣΙΑΣ
      Τάχα καλά δεν μ’ άκουσες; τι ζητάς τώρα;

       ΟΙΔΙΠΟΥΣ
      Δεν κατάλαβα καλά, για ξαναπέ μου.

       ΤΕΙΡΕΣΙΑΣ
      Λέγω πως είσαι ο ένοχος που εμείς ζητούμε.

       ΟΙΔΙΠΟΥΣ
      Για τις διπλές δεν θα χαρής, βέβαια, βρισιές σου.

       ΤΕΙΡΕΣΙΑΣ
      Κι άλλα να πω; και πιότερο να σε θυμώσω;

       ΟΙΔΙΠΟΥΣ
      Πες ό, τι θέλεις. Μάταια, κούφια τα λόγια.

       ΤΕΙΡΕΣΙΑΣ
      Λέγω λοιπόν σ’ αισχρότατη πως ήλθες σχέσιν
      με τους στενούς σου συγγενείς° και δεν γνωρίζεις
      πόσο κακή είναι η θέσις σου.

       ΟΙΔΙΠΟΥΣ
      Έννια σου κι ατιμώρητος δεν θ’ απομείνης.

       ΤΕΙΡΕΣΙΑΣ
      Βέβαια, σαν έχη δύναμιν κάποια η αλήθεια.

       ΟΙΔΙΠΟΥΣ
      Μέσα σου δεν ευρίσκεται η αλήθεια εσένα,
      τυφλός και στα μάτια και στ’ αυτιά και στον νουν είσαι.

       ΤΕΙΡΕΣΙΑΣ
      Δυστυχισμένος είσαι που μ’ ονειδίζεις με τέτοια°
      θα σε ονειδίσουν αύριον εσένα όλοι.

       ΟΙΔΙΠΟΥΣ
      Άπαυτη τύφλα σε κρατεί και δεν κατέχεις
      ουδέ κ’ εμέ, ουδέ κι άλλονε θνητόν να βλάψης,
      απ’ όσους χαίρονται αγαθό το φως του ήλιου.

       ΤΕΙΡΕΣΙΑΣ
      Βέβαια εγώ δεν ημπορώ να βλάψω εσένα,
      είν’ ο Απόλλων αρκετός για να το κάμη.

       ΟΙΔΙΠΟΥΣ
      Ο Κρέων να επινόησεν αυτά ή μονάχος
      εσύ;

       ΤΕΙΡΕΣΙΑΣ
      Ατός σου εβλάφθηκες εσύ. Ο Κρέων τι φταίει;

       ΟΙΔΙΠΟΥΣ
      Ω πλούτε και βασιλεία στην γην, που απ’ όλες
      τις τέχνες τις ανθρώπινες εξέχεις° κάμνεις
      όλοι του βασιλέως τη ζωή  να τη ζηλεύουν,
      αφού για τον βασιλικόν τον θρόνον, όπου
      η πόλις μού τον έδωκε, άξιό μου δώρο,
      χωρίς εγώ να το ζητώ, τούτος ο Κρέων,
      ο πρώτα φίλος μου πιστός, μ’ επιβουλεύει,
      το σκήπτρον αυτό θέλοντας για τον εαυτό του,
      και μου ’στειλε τον μάγο αυτόν και τον πανούργον,
      τον δόλιον, τον αγύρτη αυτόν που μόνο
      κέρδη αγαπά, κ’ είναι τυφλός εις την μαντείαν.
      Πότε, για πε μου, εδείχθηκες μάντις αλήθεια;
      Όταν η Σφιγγοπρόσωπη εδώ ήτον Σφίγγα,
      και ξωτικά ετραγούδαε τα αινίγματά της,
      δεν έδινες σωτήριες τις συμβουλές σου°
      το αίνιγμα ευκολοξήγητο δεν ήτον τότε,
      ούτε ήτονε του καθενός για να το λύση°
      μαντείαν εχρειαζότανε που δεν τη βρήκες
      στους οιωνούς που εξέταζες, αλλ’ ούτε ακόμη
      θεός κανείς σ’ την έδωκεν. Εγώ όμως ήλθα
      χωρίς να ξέρω τίποτε, ο Οιδίπους, λύω
      το αίνιγμα και την τρομερή την σφίγγα φθείρω.
      Από τον θρόνο ωρκίσθηκες ν’ απομακρύνης
      εμέ, σιμά στον Κρέοντα να βασιλεύης.
      Μου φαίνεται πως κλαίοντας και οι δύο τας Θήβας
      θ’ αφήσετε° το μίασμα μαζί θα φύγη.
      Τα γερατειά αν δε σεβόμουν θα ’βλεπες ποία
      ανταμοιβή θα λάβαινες στους λογισμούς σου.

       ΧΟΡΟΣ
      Σ’ εμάς ο θυμός φαίνεται πως και τα λόγια
      τα δικά του εμπνέει, βασιλεύ, και τα δικά σου.
      Τέτοια δεν μας χρειάζονται. Μα πρέπον είναι,
      την άριστη για τον χρησμόν να βρούμε λύσιν.

       ΤΕΙΡΕΣΙΑΣ
      Τι κι αν λογιέσαι βασιλεύς; Εγώ θα δώσω
      απόκρισιν ανάλογη στ’ άθλιά σου λόγια°
      γιατί κ’ εγώ την δύναμιν ετούτην έχω.
      Δεν είμαι σκλάβος εδικός σου αλλά του Φοίβου°
      της προστασίας του Κρέοντος δεν έχω ανάγκην.
      Με τέτοια γλώσσα σου μιλώ τυφλός γιατί είπες
      πως είμαι, αλλ’ αν του λόγου σου ανοιχτομάτης
      είσαι, γιατί στην άβυσσον που έχεις φθασμένα
      δεν βλέπεις; Και το σπίτι σου ποιο ’ναι δεν ξέρεις.
      Μήπως γνωρίζεις την γενεάν όπου κρατιέσαι;
      Δεν ξέρεις ότι μισητός στους συγγενείς σου
      τους πεθαμένους έλαχες και σ’ όσους ζούνε,
      και πως διπλή φρικτότατη των γονέων κατάρα
      από τας Θήβας, άθλιε, θα σε μακρύνη;
      Εσένα που καμώνεσαι γι’ ανοιχτομάτης,
      ποιος τόπος από την φωνήν δεν θ’ αντηχήση
      την εδική σου; ποιο βουνό, ποιος άλλος
      Κιθαιρών τέτοιον άνομον που έκαμες γάμον
      και μπήκες καλοτάξιδος σ’ αυτό το σπίτι;
      Αλλ’ ούτε των άλλων σου κακών το πλήθος
      γνωρίζεις που σε κάμνουνε με τα παιδιά σου
      ίσον. Και τώρα ονείδιζε αν ημπορέσης
      εμένα και τον Κρέοντα, όσο κι αν θέλης°
      χειρότερη κανένας σου θνητός δεν θα ’χει
      τύχην από όσους τρέφονται στην γην ετούτη.

       ΟΙΔΙΠΟΥΣ
      Αλλά μπορεί τέτοια ν’ ακούη κανένας λόγια
      και να υπομένη; Πήγαινε σου λέγω γέρο
      στων θεών την κατάρα--!
      Πήγαινε πίσω σπίτι σου. Φύγε απ’ εμπρός μου.

       ΤΕΙΡΕΣΙΑΣ
      Ποτέ δεν θενα ’ρχόμουνα, αν δεν μ’ εκάλεις.

       ΟΙΔΙΠΟΥΣ
      Σ’ εκάλεσα όχι ελπίζοντας μωρολογίες,
      αλλοιώς δεν θενά πάταγες εις το παλάτι.

       ΤΕΙΡΕΣΙΑΣ
      Τέτοιος εγώ εγεννήθηκα: μωρός για σένα,
      μα συνετός για τους γονείς που σ’ έχουν κάμει.

       ΟΙΔΙΠΟΥΣ
      Για ποιους γονείς; ποιος μ’ έκαμεν απ’ τους ανθρώπους;

       ΤΕΙΡΕΣΙΑΣ
      Η μέρα τούτη θα σε φάη, που θενά δείξη
      ποιος σ’ έκαμε.

       ΟΙΔΙΠΟΥΣ
      Αινιγματώδη, σκοτεινά λόγια, μου λέγεις.

       ΤΕΙΡΕΣΙΑΣ
      Μα έλεγες πως τα αινίγματα ξέρεις και λύνεις.

       ΟΙΔΙΠΟΥΣ
      Ψέγε με για όσα εβοήθησαν να γείνω μέγας.

       ΤΕΙΡΕΣΙΑΣ
      Αυτή σου η τύχη σ’ έφθειρε, δυστυχισμένε.

       ΟΙΔΙΠΟΥΣ
      Λίγο με μέλλει, αφού ’σωσα μ’ αυτήν τας Θήβας.

       ΤΕΙΡΕΣΙΑΣ
      Φεύγω! Παιδί μου, οδήγει με να πάω στο σπίτι.

       ΟΙΔΙΠΟΥΣ
      Ας σε οδηγήση. Πήγαινε αφού είσαι εμπόδιο,
      να τελεσθή το πρόσταγμα τ’ άγιο του Φοίβου.

       ΤΕΙΡΕΣΙΑΣ
      Είπα, όσα μ’ ερωτήσατε° και τώρα φεύγω
      και δεν φοβούμαι θάνατον εγώ από σένα.
      Σου λέγω μόνον ο άνθρωπος όπου ζητούνε,
      εκείνος όπου εσκότωσε τον βασιλέα
      είναι μπροστά, και μέτοικος αν λέη πως είναι,
      γλίγωρα θα τον εύρετε να ’ναι Θηβαίος.
      Δεν θα χαρή για τούτη του την καλή τύχην,
      θα τυφλωθή, προλέγω σας, και θα πλανάται
      ξένος μέσα στην ξενιτειά με το ραβδί του
      να βρή τον δρόμον ψάχνοντας° ο ίδιος
      πατέρας και αδελφός ομού και της μητρός του
      μαζί παιδί και σύζυγος !... Εσείς θα ιδήτε
      πώς είναι, και πώς έσπειρεν ίδια γυναίκα
      με τον πατέρα θα βρεθή. Καλά στοχάσου
      μπαίνοντας στο παλάτι σου αυτά που λέγω°
      κι αν εύρης ότι ψέματα σου λέγω, τότε
      να μην πιστεύης στη δική μου την μαντείαν.

       ΧΟΡΟΣ

      Στροφή α΄

      Ποιος είν’ αυτός, που ο Δελφικός μαντικός είπε βράχος
      πως έκαμε με φονικά τα χέρια κακά τόσα;
      Είναι καιρός,
      πιο γλίγωρα από τ’ ανεμόποδ’ άτια
      το πόδι του γοργό να πάρη
      να πάη μακριά.
      Ο Απόλλων με τις αστραπές
      και τη φωτιά και το δοξάρι
      κινιέται κατ’ επάνω του,
      και φοβερές τον ακολουθούν
      οι αλάθευτες Εριννύες.

      Αντιστροφή α΄

      Γιατί έλαμψε απ’ του Παρνασού την κορυφή τη χιονισμένη
      χρησμός, όπου προστάζει μας να βρούμε το φονιά,
      γιατί συχνάζει στ’ άγρια
      τα δασωμένα μέρη,
      στ’ άντρα, στους βράχους και
      σαν ταύρος με το πόδι του,
      το δύστυχο ο δυστυχισμένος,
      το μάντευμα το Δέλφιον,
      που από τον ομφαλόν της γης εστάλη,
      μακριά να διώξη θέλει.
      Όμως το θεϊκό μάντευμα
      πετάει πάντα ζωντανό
      τριγύρω απ’ τον δυστυχισμένον.

      Στροφή β΄

      Δεινή λοιπόν η ταραχή που φέρνει ο μάντις,
      ούτ’ είν’ απίστευτα όσα λέει και πιθανά δεν είναι.
      Έτσι δεν ξέρω τι να ειπώ,
      με των ελπίδων τα φτερά πετάω
      ούτε στο μέλλον βλέποντας ούτε και στο παρόν.
      Η έχθρα πώς εστάθηκεν
      ανάμεσα στη γενεά του Λαβδάκου
      και στου Πολύβου το παιδί,
      ούτ’ άλλοτε άκουσα ποτέ
      ούτε και τώρα ξέρω,
      κι έτσι εκδικούμενος εγώ
      τον σκοτωμόν του Λαΐου,
      ένοχον τον Οιδίποδα στον λαόν να παραστήσω.

      Αντιστροφή β΄

      Όμως ο Ζευς και ο Δελφικός θεός καλά γνωρίζουν
      τ’ ανθρώπινα. Αλλ’ απίστευτο
      κανένας από τους ανθρώπους μάντις
      στην κρίσι να υπερέχη εμένα.
      Στη σοφία στέκ’ η υπεροχή
      απ’ άνθρωπον ανθρώπου.
      Όμως ποτέ δεν θα ’ψεγα τον βασιλέα, αν δεν έβλεπα
      απόδειξι στων κατηγόρων του τα λόγια.
      Γιατί άλλοτε, που φανερά η Φτερωμένη Κόρη
      γοργόπεσεν απάνω του, σοφός εδείχθη
      και αληθινά σωτήριος εις την πόλιν--
      γι’ αυτό ποτέ στη σκέψι μου κακός δεν θα ’ναι ο Οιδίπους.

       ΚΡΕΩΝ
      Άνδρες Θηβαίοι, ως έμαθα πως ο Οιδίπους
      κατηγορίες βαρύτατες λένε μου ρίχνει,
      ήλθα επειδή δεν βάσταξα. Γιατί αν πιστεύη
      της δυστυχίας που του ’τυχε πως είμ’ αιτία
      ή πως κακό εγώ του ’καμα με λόγια ή μ’ έργα,
      δεν θέλω πιότερο να ζω μ’ αυτόν τον ψόγον,
      γιατί μικρή δεν έχω εγώ απ’ αυτόν ζημία°
      ζημία, νομίζω, υπέρτατη πως είνε
      οι φίλοι κακόν να μ’ ονομάσουνε.

       ΧΟΡΟΣ
      Τούτα σου κατηγόρησαν μες το θυμό τους,
      κι όχι γιατί τα νόμισαν σωστά πως είναι.

       ΚΡΕΩΝ
      Είπαν πως τάχα έβαλα το μάντι εγώ
      να ειπή όσα είπε.

       ΧΟΡΟΣ
      Έλεγαν τέτοια° μα γιατί, δεν ξέρω, Κρέων.

       ΚΡΕΩΝ
      Με τα σωστά του τα ’λεγεν αυτά τα λόγια;

       ΧΟΡΟΣ
      Δεν ξέρω. Των αρχόντων δεν θωρώ τα έργα.
      Ιδού όμως βγαίνει ο βασιλεύς απ’ το παλάτι.

       ΟΙΔΙΠΟΥΣ
      Ω συ! Πώς είν’ και τόλμησες μπροστά μου να ’λθης
      και να πατήσης του σπιτιού μου το κατώφλι,
      συ φανερά το βασιλιά που έχεις σκοτώσει,
      και που ληστής του θρόνου μου να γείνης θέλεις.
      Πε μου για χάρι των θεών, για ποιόν μ’ επήρες,
      ανόητον τάχα ή δειλόν, κι αυτά μου κάμνεις
      ή μήπως τάχα νόμισες εγώ την πανουργίαν
      δεν θενά καταλάβαινα και θα εδεχόμουν;
      Τάχα μωρότατος δεν είσαι να πιστεύης,
      πως δίχως φίλους και λαόν θενά μπορέσης
      από τα χέρια μου τη βασιλεία ν’ αρπάξης
      όπου με χρήματα και φίλους αποκτούνε;

       ΚΡΕΩΝ
      Ξέρεις τι θα ’τανε καλό να κάμης; άκου
      ίσα προς όσα μου είπες τώρα λόγια, Οιδίπου,
      κ’ έπειτα μόνος σου μπορείς και κρίνεις.

       ΟΙΔΙΠΟΥΣ
      Εύγλωττος είσαι. Δύσκολα όμως σ’ ακούω
      γιατί πως είσαι άπιστος, βρέθηκες, φίλος.

       ΚΡΕΩΝ
      Θα σου εξηγήσω τούτο. Δέξου να μ’ ακούσης.

       ΟΙΔΙΠΟΥΣ
      Μη μου αρνηθής το ότι κακός εστάθης, Κρέων.


       ΚΡΕΩΝ
      Αν την αστόχαστη την τόλμη σου νομίζεις
      πως κάτι αξίζει, βέβαια, δίκιο δεν έχεις.

       ΟΙΔΙΠΟΥΣ
      Επίβουλος σε συγγενή σου εδείχθης, κ’ έτσι
      νομίζεις ατιμώρητος πως θενά μείνης;

       ΚΡΕΩΝ
      Ομολογώ πως δίκαια μίλησες τώρα,
      αλλ’ όμως τι ’ναι το κακό που σου ’χω κάμει;

       ΟΙΔΙΠΟΥΣ
      Μου ’λεγες ή δεν μου ’λεγες πως ειν’ ανάγκη,
      να στείλω εδώ να φέρουνε τον Τειρεσία;

       ΚΡΕΩΝ
      Αυτήν μου δεν την άλλαξες τη γνώμη ακόμη.

       ΟΙΔΙΠΟΥΣ
      Πόσος καιρός επέρασε αφ’ ότου ο Λάιος...

       ΚΡΕΩΝ
      Έκαμε τι; Δεν ξέρω τι ’ναι όπου ρωτάς με.

       ΟΙΔΙΠΟΥΣ
      Εχάθη από θανάσιμην κρυφήν αιτία;

       ΚΡΕΩΝ
      Αμέτρητος καιρός έχει, θαρρώ, περάσει.

       ΟΙΔΙΠΟΥΣ
      Και τότε μάντιν λέγανε τον Τειρεσία;

       ΚΡΕΩΝ
      Σοφόν και τότε. Κι όμοια τον ετιμούσαν.

       ΟΙΔΙΠΟΥΣ
      Και τάχα μ’ εθυμήθηκεν ο μάντις τότε;

       ΚΡΕΩΝ
      Όχι δεν σ’ εθυμήθηκε ποτέ, πιστεύω.

       ΟΙΔΙΠΟΥΣ
      Αλλ’ ούτε τον ρωτήσατε για τους φονιάδες;

       ΚΡΕΩΝ
      Πώς όχι! τον ρωτήσαμε, μα δεν μας είπε.

       ΟΙΔΙΠΟΥΣ
      Γιατί σας το ’κρυψε ο σοφός ο μάντις τούτο;

       ΚΡΕΩΝ
      Δεν ξέρω. Να σιγώ λοιπόν, άναξ, ταιριάζει.

       ΟΙΔΙΠΟΥΣ
      Κάτι θα ξέρης, μολαταύτα, έστω και λίγο.

       ΚΡΕΩΝ
      Πε μου, κι αν ξέρω κάτι τι δεν θα το κρύψω.

       ΟΙΔΙΠΟΥΣ
      Λέγω, αν δεν συμφώναγε με σένα ο μάντις,
      του Λαΐου φονιάς δεν θα ’λεγε πως είναι ο Οιδίπους.

       ΚΡΕΩΝ
      Δεν ξέρω ο μάντις τι σου λέγει. Ωστόσο θέλω
      να μάθω, ως θες και συ από με να μάθης.

       ΟΙΔΙΠΟΥΣ
      Εξέταζε. Φονιά ποτέ δεν θενά μ’ εύρης.

       ΚΡΕΩΝ
      Πώς; μη δεν έχης σύζυγον την αδελφή μου;

       ΟΙΔΙΠΟΥΣ
      Απ’ όσα λέγεις τίποτε δεν απαρνούμαι.

       ΚΡΕΩΝ
      Μαζί της δεν μερίζεσαι την εξουσίαν;

       ΟΙΔΙΠΟΥΣ
      Σ’ ό, τι ποτέ μού ζήτησε όχι δεν είπα.

       ΚΡΕΩΝ
      Τάχα δεν με τιμούν ίσα με σας τους δύο;

       ΟΙΔΙΠΟΥΣ
      Αλλ’ όμως εδώ δείχνεσαι κάκιστος φίλος.

       ΚΡΕΩΝ
      Όχι. Αν αμερόληπτα θέλεις να κρίνης
      καλά στοχάσου: προτιμότερο δεν θά ’τον
      να εξουσιάζης άφοβος και να κοιμάσαι
      τιμώμενος και συ με τους άρχοντας ίσα;
      Εγώ ποτέ δεν θα ’θελα βασιλεύς να ’μαι,
      βασιλικά όμως θα ’θελα να πράττω. Το ίδιο
      καθένας άλλος. Άφοβος έτσι λαμβάνω
      ό, τι θελήσω. Που αν βασίλευα μονάχος
      ίσως και να ’κανα πολλά--αθέλητά μου.
      Θέλεις λοιπόν ανήσυχη την βασιλείαν
      να προτιμώ απ’ την άνοιαστη την εξουσίαν;
      Δεν είμαι τόσον άμυαλος ώστε να θέλω,
      απ’ όσα ωφέλιμα κατέχω, κι άλλα.
      Τώρα όλ’ η Θήβα, φίλοι μου. Όσοι σε θέλουν
      σ’ εμένα πάντα τρέχουνε, ξέρεις, Οιδίπου.
      Έτσι μονάχα ελπίζουνε να το επιτύχουν.
      Πώς λοιπόν τουτ’ αφίνοντας να ποθώ άλλα;
      Ποτέ νους καλοστόχαστος κακός δεν είναι°
      αλλ’ ούτε βασιλέας ποτέ θέλω να γείνω,
      ούτε θα καλοτύχιζα, κι αν προσπαθούσα
      μ’ άλλους μαζί να πάρω σου τη βασιλεία.
      Εις το μαντείον πήγαινε καλά να μάθης,
      αν τον χρησμόν σού άλλαξα και δεν τον είπα
      όπως τον πήρα. Αν τύχη δε και με τον μάντιν
      φανή πως εσυμφώνησα για κάποιο πράγμα
      να με σκοτώσης, βασιλιά, παρακαλώ σε,
      με τη δική μου θέλησι και τη δική σου.
      Αλλ’ όμως άδικο πολύ κατηγορίαν
      τέτοιαν να μου κατηγορής χωρίς μαρτυρία,
      ούτε είναι διόλου δίκαιον να το πιστεύης:
      καλοί, οι κακοί και οι πονηροί πως είναι.
      Και το να χάσης άδικα ένα φίλον που ’χεις
      την ακριβή ζωούλα σου είναι ως να χάσης.
      Με τον καιρόν θα τα σκεφθής αυτά που λέγω,
      γιατί με τον πολύν καιρόν φαίνεται ο δίκιος,
      ενώ ο κακός σε μόνη μια δείχνεται μέρα.

       ΧΟΡΟΣ
      Σωστά είπε, Οιδίπου, για όποιονε φοβάται μήπως
      πέση. Γιατί όσοι βιάζονται πολύ--σκοντάφτουν.

       ΟΙΔΙΠΟΥΣ
      Γλίγωρα σαν ο επίβουλος κάμνει ό, τι κάμνει,
      γλίγωρα κ’ εγώ απόφασι να παίρνω πρέπει!
      Με χέρια σταυρωμένα, λέγω, αν απομείνω
      εύκολα την κακήν βουλή του θα εκτελέση.

       ΚΡΕΩΝ
      Και τι ζητάς; από τας Θήβας να με βγάλης;

       ΟΙΔΙΠΟΥΣ
      Καθόλου. Θέλω θάνατον να σου χαρίσω.

       ΚΡΕΩΝ
      Πρόθυμα, μόνον ένοχος δείξε πως είμαι.

       ΟΙΔΙΠΟΥΣ
      Πίστιν στα μάταια λόγια σου γιατί να δώσω;

       ΚΡΕΩΝ
      Σε βλέπω κ’ είσαι αστόχαστος.

       ΟΙΔΙΠΟΥΣ
      			Για το συμφέρον
      μου φαίνεται πως σκέπτομαι καλά.

       ΚΡΕΩΝ
      Μα πρέπει να μην αμελής και το δικό μου.

       ΟΙΔΙΠΟΥΣ
      Ναι. Μα το φυσικό σου κακό θα ’ναι!

       ΚΡΕΩΝ
      Τίποτε δεν στοχάζεσαι καλά.

       ΟΙΔΙΠΟΥΣ
      Αλλ’ όμως
      χρειάζεται στους άρχοντας να υπακούσης.

       ΚΡΕΩΝ
      Όχι όμως στον κακόν τον άρχοντα.

       ΟΙΔΙΠΟΥΣ
      Ω πόλις, πόλις.

       ΚΡΕΩΝ
      Κ’ εγώ την πόλιν αγαπώ. Όχι εσύ μόνος.

       ΧΟΡΟΣ
      Άνακτες, δέομαι, παύσατε. Γιατί στην ώραν
      που πρέπει βλέπω να έρχεται η Ιοκάστη
      απ’ το παλάτι, και μπορεί μαζί μ’ εκείνην,
      να διώξτε τη διχόνοια που σας διχάζει.

       ΙΟΚΑΣΤΗ
      Γιατί τέτοια ασυλλόγιστη λογομαχία
      εστήσατε ταλαίπωροι, ενώ τας Θήβας
      δέρνει η μεγάλη συμφορά; Ντροπή καμμία
      δεν έχετε και αστόχαστα κινείτε μίση.
      Δεν πας εις το παλάτι σου και συ στο σπίτι,
      Κρέων, μη λάχη τα μικρά γείνουν μεγάλα;

       ΚΡΕΩΝ
      Ο σύζυγός σου τρομερήν, άνασσα, θέλει
      να μου επιβάλη τιμωρίαν και μου προτείνει
      τον θάνατον αν προτιμώ ή την εξορία.

       ΟΙΔΙΠΟΥΣ
      Ομολογώ° τον έπιασα με πανουργία
      την ζωήν μου την βασιλικήν να επιβουλεύη.

       ΚΡΕΩΝ
      Καλό να μην ιδώ. Ο θυμός των Αθανάτων
      να με συντρίψη, αν πόθησα ποτέ κακό σου.

       ΙΟΚΑΣΤΗ
      Για χάρι πίστευε των θεών, Οιδίπου,
      όσα σου λέγει. Τον ιερόν σεβάσου όρκον,
      έπειτα εμέ και όλους εδώ που είναι παρόντες.

       ΧΟΡΟΣ
      Πείθου και μην οργίζεσαι, Οιδίπου, σ’ ικετεύω.

       ΟΙΔΙΠΟΥΣ
      Να υποχωρήσω μου ζητάς;

       ΧΟΡΟΣ
      Σεβάσου
      αυτόν που ουδέ πρωτύτερα κακός δεν ήτον
      ούτε και τώρα είναι κακός.

       ΟΙΔΙΠΟΥΣ
      Τάχα γνωρίζεις τι ζητάς;

       ΧΟΡΟΣ
      			Καλά γνωρίζω.

       ΟΙΔΙΠΟΥΣ
      Λέγε λοιπόν, τι σκέπτεσαι;

       ΧΟΡΟΣ
      Ποτέ να μη κατηγορής τον αθώο[4] φίλον
      ως άτιμον, χωρίς μιά φανερήν αιτίαν.

       ΟΙΔΙΠΟΥΣ
      Μάθε λοιπόν, όταν ζητής αυτά που λέγεις,
      ζητείς στον δικόν μου όλεθρο να συντελέσης.

       ΧΟΡΟΣ
      Όχι, μα τον υπέρτατον
      μες στους θεούς τον Ήλιον,
      έρημος από τους θεούς κι απ’ τους ανθρώπους,
      αν τέτοια έχω στο νου μου, ν’ απομείνω.
      Η ολεθρία που ’πεσε στη χώρα η συμφορά
      σπαράζει εμένα του άμοιρου
      την άθλια ψυχή,
      μην τύχη και προσθέσωμε
      κι άλλο κακό καινούργιο.

       ΟΙΔΙΠΟΥΣ
      Πρέπει λοιπόν να φύγη αυτός μακριά απ’ τας Θήβας,
      ή πρέπει εγώ ν’ αφανισθώ μακριά να φύγω.
      Γιατί η καρδιά μου σφίγγεται απ’ αυτά τα λόγια
      που λέγει αυτός° δεν σφίγγεται από τα δικά σου.
      Μισητός πάντα αυτός κ’ εχθρός θα μου είναι
      όπου κι αν πάη όπου αν σταθή.

       ΚΡΕΩΝ
      Υποχωρείς αν και γεμάτος από μίσος,
      όμως θενά μισής τον εαυτό σου, Οιδίπου,
      αν η οργή καμμιά φορά σε φέρη. Τέτοιες
      φύσεις πικρότατες στον εαυτό τους είναι.

       ΟΙΔΙΠΟΥΣ
      Λοιπόν γλίγωρα φύγε, λέγω, κι άφησέ με.

       ΚΡΕΩΝ
      Θα φύγω. Ο Κρέων για τούτους ο ίδιος,
      όσον εσύ και αν με παραγνωρίζεις, θα ’μαι.

       ΧΟΡΟΣ
      Άνασσα, τον Οιδίποδα γιατί βραδύνεις
      να πάρης στο παλάτι μέσα--να πραΰνης;

       ΙΟΚΑΣΤΗ
      Θα τόνε πάρω βέβαια, αφού όμως μάθω,
      ποια η αιτία που μάλωσεν ο Κρέων μαζί του.

       ΧΟΡΟΣ
      Μιά υποψία αμφίβολη στη μέση ερρίχθη.
      Και πάντα βλάφτει η ψεύτικη κατηγόρια.

       ΙΟΚΑΣΤΗ
      Και οι δυό σε τούτο εφταίξανε;

       ΧΟΡΟΣ
      		Ναι.

       ΙΟΚΑΣΤΗ
      Ο λόγος;

       ΧΟΡΟΣ
      Αρκούν, αρκούν όσα είπαμε...
      τώρα που δέρν’ η συμφορά τη χώρα
      καλό είναι εδώ που ετέλειωσε να μείνη ο λόγος.

       ΟΙΔΙΠΟΥΣ
      Βλέπεις πού φθάνεις; Δίκαιον ενώ σε ξέρω,
      για μένανε δε νοιάζεσαι και μου σπαράζεις
      την καρδιά.

       ΧΟΡΟΣ
      Άναξ, πολλές φορές σου το είπα,
      ότι τρελλός θε νά ’μουνα αν εσένα
      δεν αγαπούσα, που τρικυμισμένην
      εύρες και τη επράυνες την πόλιν.
      Και τώρα γίνου, αν δύνασαι,
      ένας καλοπροαίρετος άρχων στας Θήβας.

       ΙΟΚΑΣΤΗ
      Για τους θεούς! πε μου κ’ εμένα, Οιδίπου,
      ποια είν’ η αιτία που ωργίσθηκες πολύ μαζί του;

       ΟΙΔΙΠΟΥΣ
      Θα μάθης, γιατί σένανε σέβομαι απ’ όλους
      πιότερο, τι εσοφίσθηκε κακόν ο Κρέων.

       ΙΟΚΑΣΤΗ
      Λέγε. Να ιδώ μη βάσιμη εστάθη η οργή σου.

       ΟΙΔΙΠΟΥΣ
      Κηρύττει πως εσκότωσα εγώ τον Λάιον.

       ΙΟΚΑΣΤΗ
      Το ξέρει ατός του ή τ’ άκουσεν απ’ άλλου στόμα;

       ΟΙΔΙΠΟΥΣ
      Μου ’στειλε τον παμπόνηρον, πανούργον μάντι,
      για να κρατή το στόμα του από τέτοια λόγια
      ο ίδιος ο Κρέων καθαρό.

       ΙΟΚΑΣΤΗ
      Εσύ όμως όλ’ αφίνοντας ετούτα, εμένα
      άκουσε τι θενά σου πω° ποτέ κανένας
      θνητός δεν ημπορεί μαντεία να κάμη°
      των λόγων τούτων φανερόν άκου μαρτύριον:
      ήλθε χρησμός απ’ τους Δελφούς κάποτε στον Λάιον,
      όχι από τον Απόλλωνα αλλ’ από κάποιον
      θεράποντά του, λέγοντας πως πεπρωμένον
      να σκοτωθή από το παιδί που θα εγεννάτο
      από τους δυό μας. Αλλ’ αυτόν, πιστεύουν όλοι,
      τον σκότωσαν ξένοι λησταί σε σταυροδρόμι
      ερημικό. Δεν πέρασαν τρεις μόνο ημέρες,
      όπου εγεννήθη το παιδί: προστάζει ο Λάιος
      τους αστραγάλους του τους δυό αφού τρυπήσουν
      μακριά να το πετάξουνε σ’ ερημικό βουνό.
      Αλλ’ ούτε ’δώ τον φύλαξ’ ο Φοίβος το λόγο--
      πως τον πατέρα το παιδί ήθελε σκοτώσει,
      ουδ’ έπαθεν ο Λάιος ό, τι εφοβήθη.
      Αλλ’ όμως τέτοια οι μάντηδες επροφητεύαν.
      Λοιπόν καθόλου μη νοιαστής για όσα ακούμε--
      γιατί όσα χρήσιμα στον άνθρωπον νομίζει
      ο θεός, μονάχος εύκολα τα φανερώνει.

       ΟΙΔΙΠΟΥΣ
      Τι τρικυμίαν ένιωσα μεσ’ στην ψυχή μου,
      καθώς τα λόγια σου άκουγα τα τελευταία.

       ΙΟΚΑΣΤΗ
      Ποιά σε κατέχει, βασιλεύ, ματαία φροντίδα;

       ΟΙΔΙΠΟΥΣ
      Ενόμισα πως άκουσα σε σταυροδρόμι
      ο βασιλεύς ο Λάιος άσπλαχνα εσφάγη.

       ΙΟΚΑΣΤΗ
      Και τώρα, καθώς άλλοτε, λέγανε τέτοια.

       ΟΙΔΙΠΟΥΣ
      Και σε ποιόν τόπον έγεινε αυτό το κρίμα;

       ΙΟΚΑΣΤΗ
      Φωκίς ο τόπος λέγεται° σμίγουν οι δρόμοι,
      που φέρνουν από τους Δελφούς εις την Δαυλία.

       ΟΙΔΙΠΟΥΣ
      Πόσος επέρασε καιρός που έγειναν τούτα;

       ΙΟΚΑΣΤΗ
      Λίγον καιρόν προτού να ’λθής εδώ στας Θήβας,
      τέτοιοι λόγοι σπαρθήκανε μέσα στην πόλιν.

       ΟΙΔΙΠΟΥΣ
      Ω Ζευ, τι εσυλλογίσθηκες σ’ εμέ να κάμης;

       ΙΟΚΑΣΤΗ
      Τι σου ταράζει την ψυχήν, άναξ, ωστόσο;

       ΟΙΔΙΠΟΥΣ
      Μη μ’ ερωτάς. Ο Λάιος πε μου πώς ήτον;
      Μεσ’ στην ακμήν της νιότης του ήτονε τάχα;

       ΙΟΚΑΣΤΗ
      Ψιλός, και μόλις άρχιζε ν’ ασπρίζει η κόμη,
      με τη μορφή του θα ’μοιαζε πολύ η μορφή σου.

       ΟΙΔΙΠΟΥΣ
      Αλλοίμονο! Μου φαίνεται δεινές κατάρες
      στον εαυτό μου έρριξα χωρίς να ξέρω.

       ΙΟΚΑΣΤΗ
      Μιλείς; Και μου είναι φοβερή η όψις σου, άναξ.

       ΟΙΔΙΠΟΥΣ
      Σφόδρα φοβούμαι μην ο μάντις βλέπει°
      θα ιδούμε. Μίαν ερώτησι άλλη ας σου κάμω.

       ΙΟΚΑΣΤΗ
      Τρέμω. Αλλ’ αν ξέρω θα σου πω ό, τι μ’ ερωτήσης.

       ΟΙΔΙΠΟΥΣ
      Μόνος ο άναξ έφευγε τότε απ’ τας Θήβας,
      ή με πολλή ως εταίριαζεν ακολουθία;

       ΙΟΚΑΣΤΗ
      Πέντε τον εσυντρόφευαν και μεσ’ στους πέντε
      ένας ο κήρυξ. Άμαξα μονάχη μία.

       ΟΙΔΙΠΟΥΣ
      Αλλοίμονο και τρισαλλοί! Φανερά είν’ όλα!
      Και ποιος ήταν βασίλισσα που αυτά σου τα ’πε;

       ΙΟΚΑΣΤΗ
      Δούλος που μόνος σώθηκεν από τους πέντε.

       ΟΙΔΙΠΟΥΣ
      Είναι και τώρα; βρίσκεται μεσ’ στο παλάτι;

       ΙΟΚΑΣΤΗ
      Όχι. Γιατί ως έφθασεν στην πόλι ο δούλος,
      κ’ είδε πως εβασίλευες στου Λάιου το θρόνο,
      με πολυπαρακάλεσε να τονέ στείλω
      ποίμνια να βόσκη στους αγρούς μακριά απ’ την πόλι.
      Κ’ εγώ τον έστειλα γιατί ήταν άξιος
      και πιο μεγάλη ο σκλάβος μου να λάβη χάρι.

       ΟΙΔΙΠΟΥΣ
      Πώς θά ’τονε να τον ιδώ τον δούλο τούτον;

       ΙΟΚΑΣΤΗ
      Εδώ είναι. Μα γιατί ποθείς αυτό το πράγμα;

       ΟΙΔΙΠΟΥΣ
      Φοβούμαι: περισσότερα μίλησ’ από όσο
      έπρεπε. Ιδού το αίτιον της επιθυμίας.

       ΙΟΚΑΣΤΗ
      Γλίγωρα θα ’λθη. Αλλ’ άξιζα κ’ εγώ να μάθω,
      τι σου βαρύνει την καρδιά σου, βασιλιά μου.

       ΟΙΔΙΠΟΥΣ
      Και βέβαια ν’ αρνηθώ σ’ εσένα τούτο
      αδύνατον, που οι φόβοι μου πολύ μεγάλοι,
      γιατί ποιος αξιώτερος ή εσύ να μάθης
      αυτά τώρα απ’ το στόμα μου που τέτοια τύχη
      μ’ ευρήκε; Σ’ εμέ ο Πόλυβος πατέρας ήτον,
      ο Κορίνθιος, κ’ ήτονε η Δωρίς Μερόπη
      μητέρα. Και στην Κόρινθον ο πρώτος ήμουν,
      πριν τύχη τέτοια μου σταθή, για ν’ απορήσης
      αξία, μα για να νοιάζομαι όχι και τόσο.
      Παραπιωμένος κάποιος στο μεθύσι απάνω
      νόθο με κράζει. Την φρικτήν εκείνη μέρα
      μόλις τη λύπη εκράτησα. Την άλλη πήγα
      κ’ ερώτησα καταλεπτώς τους δυό γονείς μου.
      Κι εκείνοι επροσβαλθήκανε στην κατηγόρια,
      κ’ έτσι βαρυθυμώσανε μ’ εκειόν που τα ’πε
      κ’ εγώ χαιρόμουνα γι’ αυτό. Αλλά μ’ εκέντα
      πάντοτε ο ψόγος° χάλαγεν έτσι η καρδιά μου.
      Κρυφά λοιπόν απ’ τους γονείς παίρνω το δρόμο
      για τους Δελφούς. Και φθάνοντας εκεί ο Απόλλων
      με διώχνει, ανάξιος λέγοντας τάχα πως είμαι
      απάντησι σε όσα ρωτώ, καμμιά να λάβω.
      Άλλα όμως φοβερώτερα μάντεψε ο Φοίβος.
      Πως τάχα με τη μάνα μου το αίμα θα σμίξω
      και γενεάν αισχρότατη στο φως θα φέρω,
      και του πατρός μου πως φονιάς μέλλω να γείνω.
      Κ’ εγώ όλα εκείνα ακούοντας, την Κορινθίαν
      γην φεύγω γλιγωρότερα όσο μπορούσα,
      τ’ άστρα πέρνοντας οδηγούς στο μισεμό μου°
      μη θέλοντας όσα κακά οι χρησμοί σ’ εμένα
      επρόβλεπαν να τελεσθούν, έφευγα πάντα.
      Και προχωρώντας έφθασα στον τόπο εκείνον
      που λες ότι εσκοτώθηκεν ο άναξ της Θήβας.
      Και θα σου πω βασίλισσα την πάσα αλήθεια.
      Όταν εκεί που εσμίγανε οι τρεις οι δρόμοι
      ο βασιλεύς εσίμωσε, τότ’ ένας κήρυξ
      κ’ ένας που εκαβαλίκευε σ’ένα πουλάρι,
      ως λέγεις, μ’ απαντήσανε. Κι από τον δρόμον
      με βίαν εγυρεύανε να μ’ αποδιώξουν
      κι ο ηγεμών κι ο γέροντας. Χτυπώ εγώ τότε
      τον ηνίοχον, όπου ζήταε να μ’ αποδιώξη°
      καθώς με βλέπει ο γέροντας να πλησιάζω
      το άρμα, παραφυλάγοντας με το μαστίγι,
      στην κεφαλήν ανάμεσα κτυπά με. Αλλ’ όμως
      δεν ήτον δυνατή η κτυπιά. Κι από το χέρι
      τούτο κυλιέται στου άρματος ύπτιος τη μέση.
      Και τους σκοτώνω όλους εγώ. Αν τώρα τούτος
      ο ξένος με τον Λάιον έχει να κάμη,
      ποιος είν’ ελεεινότερος από με; Ποιος
      θε νά ’ναι θεομίσητος πλέον από μένα--
      που μήτε οι ξένοι ούτε κανείς από τους Θηβαίους
      στο σπίτι του να δέχεται ταιριάζει εμένα;
      Αλλ’ είναι ανάγκη μακριά από κάθε σπίτι
      να διώχνουν με. Και τις φρικτές εγώ κατάρες
      είμαι απάνω μου πού ’ριξα,. κανένας άλλος
      του βασιλέως δεν εμόλυνε τη γυναίκα!
      Κακός εγώ κι ακάθαρτος έχω φυτρώσει,
      πρέπει να φύγω, ανάξιος είμαι να βλέπω
      τους εδικούς μου, αλλοιώτικα μέλλω να γείνω
      σύζυγος της μητέρας μου και να σκοτώσω
      τον Πόλυβο που μ’ έκανε κι ανάθρεψέ με.
      Σωστό δεν θα ’τανε να πη κανένας τουτο:
      απ’ άγρια πως εγείνανε στον άνδρα τύχην
      τα δεινά τούτα; Ας είν’ ποτέ, ποτέ μου!
      ω αγνοί θεοί και σεβαστοί τη μέρα εκείνη
      να μην ιδώ. Καλύτερα από κάθε μάτι
      ν’ αφανισθώ παρά ποτέ να ιδώ πως είμαι
      κηλιδωμένος από μέγα τέτοιον αίσχος.

       ΧΟΡΟΣ
      Τα λόγια αυτά,βασιλιά, πολύ τρομάζουν,
      μα έλπιζε ως που ν’ ακούσης τι θα πη κι ο σκλάβος.

       ΟΙΔΙΠΟΥΣ
      Ελπίζω τόσο μοναχά: όσο που να ’λθη
      ο βοσκός από τους αγρούς θενά προσμείνω.

       ΙΟΚΑΣΤΗ
      Καρδιά θε να ’χης να τον ’δης μπροστά σου, θάρρος;

       ΟΙΔΙΠΟΥΣ
      Θενά σου πω: αν ο βοσκός τα ίδια συμπέση
      με σένα λόγια να μου πη που συ μου λέγεις,
      εγώ θα εγλύτων’ απ’ αυτήν την κακή τύχη.

       ΙΟΚΑΣΤΗ
      Ποιο ήταν εσύ που πρόσεξες απ’ όσα είπα;

       ΟΙΔΙΠΟΥΣ
      Είπες ο κόσμος πίστεψε πως τον σκοτώσαν
      λησταί, και τώρα ο δούλος αν μας φανερώση
      πολλούς φονιάδες, τότ’ εγώ ο φονιάς δεν είμαι.
      Αν πη όμως πως καλόζωστος κάποιος διαβάτης
      τον σκότωσε, είναι φανερό πως εγώ θα ’μαι,
      που θα βαρύνη επάνω μου το μέγα κρίμα.

       ΙΟΚΑΣΤΗ
      Ξέρε όμως, πως τα λόγια του δεν θα γυρίση
      κι όσα είπε δεν θα τ’ αρνηθή. Αλλά μονάχη
      δεν είμ’ εγώ που τ’ άκουσα: η πόλις όλη.
      Και να παραλλάξη ο δούλος μου κάπως τα λόγια
      ποτέ του βέβαια, βασιλιά, δεν θα τολμήση
      να φανερώση φυσικά πως του Λαΐου
      εσύ τον φόνον έκαμες μια κι ο Λοξίας
      εμάντευσε πως θα χαθή από το παιδί του.
      Αν και ποτέ δεν έκαμε το κρίμα εκείνος,
      αφού πολύ πρωτύτερά του, λες, είναι χαμένος.
      Γι’ αυτό δεν θενά φρόντιζα για τις μαντείες,
      ούτε σ’ αυτούς πιστεύοντας τους λόγους, ούτε
      σ’ αυτούς που εχρησμοδότησεν ο Φοίβος τάχα.

       ΟΙΔΙΠΟΥΣ
      Ορθά όσα λες, βασίλισσα, αλλ’ όμως στείλε
      νά ’λθη ο βοσκός να τον ιδώ. Και μη αμελήσης.

       ΙΟΚΑΣΤΗ
      Θα στείλω όσο πιο γλίγωρα μπορώ. Μα ωστόσο
      εις το παλάτι ας έμπωμε, γιατί κανένα
      πράγμα δυσάρεστο σε σέ δεν θενά πράξω.

       ΧΟΡΟΣ

      Στροφή α΄

      Είθε σ’ εμέ να είναι γραφτό
      οι λόγοι μου και τα έργα μου
      αγνά, σεμνά να είναι--
      ότι, για τούτα, υπάρχουνε
      νόμοι υψηλοί και υπέρτατοι,
      που στον αιθέρα εγέννησε
      πατέρας τους ο Όλυμπος.
      Απ’ τους θνητούς δεν έγειναν,
      δεν τους αποκοιμά η Λήθη--
      Μεγάλη όσο και αγέραστη
      μέσα τους κατοικεί θεότης.

      Αντιστροφή α΄

      Η ασέβεια τον τύραννον
      γεννά, που απ’ τ’ ανομήματα
      είναι γεμάτη--
      άδικα ας είν’ και ασύμφορα
      στον ίδιον τον εαυτό της.
      Και αφού την υψηλότατην
      κορφήν ανέβη, πέφτει
      στην πιο δεινή τη στενοχώρια--
      όπου και το γοργότατο
      δεν την βοηθεί το πόδι.
      Και στον θεόν εύχομαι,
      κάποτε τον άφαντο φονιά
      του Λαΐου να φανερώση.
      Τον θεόν παρακαλώ
      κράζω βοηθόν πάντα εγώ πάντα.

      Στροφή β΄

      Αλλ’ αν κανείς απότολμα,
      με χέρια ή λόγια, κάμνει
      και ούτε τους θεούς σέβεται
      ούτε των θεών την Δίκην,
      κακή ας τον συνεπάρη μοίρα
      για την ανοσίαν τόλμην του.
      Αν δίκαια το κέρδος του δεν το κερδήση
      και τ’ ασεβή τα έργα του
      εκείνος δεν τ’ αφήση,
      αλλά θελήση τα ιερά
      να εγγίση με τα βέβηλα τα χέρια του,
      ποιος άνθρωπος θα καυχηθή
      σε τέτοιες πως μπορεί στιγμές
      απ’ την ψυχή του μέσα
      τα βέλη του θυμού να διώξη;
      Γιατί αν αυτά είναι τίμια--
      τα έργα εγώ λατρεύοντας των Θεών--
      ποια χρεία τον ιερόν χορόν
      να χορεύω;

      Αντιστροφή β΄

      Ούτε στον ιερόν ναόν
      των Δελφών
      δεν θα πορεύωμαι,
      ούτε και στων Αβών τον ναόν,
      στην Ολυμπίαν ούτε,
      αν οι χρησμοί δεν γείνουνε
      φανεροί στους θνητούς όλους.
      Αλλά, άναξ Ζευ, αν όσ’ ακούς
      ορθά είναι, συ που βασιλεύεις
      επάνω σ’ όλα, δέομαι
      μην τ’ αμελήσης όσα σου ζητώ.
      Γιατί οι θνητοί περιφρονούν
      τους χρησμούς που για τον Λάιον
      ειπώθηκαν, κι ο Απόλλων
      έπαυσε να λατρεύεται
      κ’ έτσι η θρησκεία χάνεται--η θρησκεία!

       ΙΟΚΑΣΤΗ
      Στοχάσθηκα, ω άρχοντες της χώρας τούτης
      με τα κλαδιά πως ημπορώ της ικεσίας
      και τα θυμιάματα στους ναούς των θεών να πάω°
      γιατί σφόδρα ταράζεται του βασιλέως
      η καρδιά κι όπως ασύνετος, λησμονημένους
      χρησμούς με τον νεώτατον χρησμόν συγκρίνει.
      Γιατί του παίρνουν το μυαλό μ’ όσα του λένε.
      Αλλ’ επειδή είν’ αδύνατο να κατορθώσω
      με συμβουλές τον άνακτα να μεταπείσω
      σ’ εσένα που κοντύτερα είσαι, Απόλλων,
      ικέτισσα ’γώ έρχομαι στεφανωμένη
      με δάφνης κλώνον και παρακαλώ σε,
      εις τον χρησμόν κάποια καλή να δώσης λύσι.
      Γιατί φοβούμεθα όλοι μας που ξιπασμένον
      τον βλέπομεν, ως τρέμουνε οι ναύτες πάντα,
      βλέποντας να ξιπάζεται ο καραβοκύρης.

       ΑΓΓΕΛΟΣ
      Τάχα μπορώ από σας να μάθω, ξένοι
      πού ’ναι του Οιδίποδος εδώ του βασιλέως
      τ’ ανάκτορα, ή πού βρίσκεται αυτός ο άναξ;

       ΧΟΡΟΣ
      Εδώ είναι το παλάτι του και μέσα μένει°
      ιδού κ’ η άνασσα και μάνα των παιδιών του.

       ΑΓΓΕΛΟΣ
      Ευτυχισμένη σ’ ευτυχείς, άννασσα να ’σαι,
      που είσαι τέλεια σύζυγος του βασιλέως,
      αφού μητέρα εγίνηκες παιδιών δικών του.

       ΙΟΚΑΣΤΗ
      Την ευτυχίαν εύχομαι και σ’ εσέ, ξένε,
      για την καλή σου την ευχή σ’ αξίζει. Πε μου
      ποια χρεία σ’ έφερεν εδώ; Τι ν’ αναγγείλης;

       ΑΓΓΕΛΟΣ
      Πολλά αγαθά στον άνδρα και τ’ αρχοντικό σου.

       ΙΟΚΑΣΤΗ
      Ποια τούτα; Πες ποιος σ’ έστειλεν!

       ΑΓΓΕΛΟΣ
      Από την Κόρινθον φερμένος είμαι
      για ν’ αναγγείλω πράγματα καλά (πώς όχι;)
      όμως και κάπως θλιβερά--ποιος ξέρει;

       ΙΟΚΑΣΤΗ
      Πώς θλιβερά κ’ ευφρόσυνα, όσα μας φέρνεις;

       ΑΓΓΕΛΟΣ
      Έλεγαν, πως οι ντόπιοι εκεί στην Ισθμίαν κάτω
      θενά τον κάμουν βασιλιά του τόπου εκείνου.

       ΙΟΚΑΣΤΗ
      Και πώς λοιπόν, ο Πόλυβος δεν βασιλεύει;

       ΑΓΓΕΛΟΣ
      Όχι. Τον κρύβει ο θάνατος μέσα στους τάφους.

       ΙΟΚΑΣΤΗ
      Πώς είπες γέρο; Απέθανε ο Πόλυβος;

       ΑΓΓΕΛΟΣ
      Αν την αλήθεια δεν σου λέγω, ας με σκοτώσουν.

       ΙΟΚΑΣΤΗ
      Εσύ παιδούλα πήγαινε στον βασιλέα
      να του αναγγείλης όλ’ αυτά. Των θεών μαντείες
      τι εγείνατε; Τον άνθρωπον όπου ο Οιδίπους
      να μη σκοτώση εξόριστος από τας Θήβας
      ζούσε μακρυά του, πέθανεν απ’ το γραφτό του
      κι όχι απ’ το χέρι του παιδιού, καθώς μαντεύαν.

       ΟΙΔΙΠΟΥΣ
      Ω αγαπημένη κεφαλή της γυναικός μου,
      Ιοκάστη, τι με κάλεσες έξω για να ’βγω;

       ΙΟΚΑΣΤΗ
      Τον άνδρα τούτον άκουσε και καλά σκέψου,
      πως ανεμοσκορπίσθηκαν όλ’ οι χρησμοί.

       ΟΙΔΙΠΟΥΣ
      Κι αυτός ποιος είναι και τι λέγει τάχα;

       ΙΟΚΑΣΤΗ
      Κορίνθιος, και τον θάνατον του Πόλυβου ήλθε,
      του βασιλέως και του πατρός σου, ν’ αναγγείλη.

       ΟΙΔΙΠΟΥΣ
      Αλήθεια, ξένε; Λέγε, τι μαντάτα φέρνεις;

       ΑΓΓΕΛΟΣ
      Αν τούτο ν’ αναγγείλω, άναξ, πρώτα θέλης,
      γνώριζε πως ο Πόλυβος έχει αποθάνει.

       ΟΙΔΙΠΟΥΣ
      Πώς; μη τον δολοφόνησαν; Ή απ’ αρρώστεια;

       ΑΓΓΕΛΟΣ
      Σε μια κλωστούλα κρέμεται η ζωή του γέρου.

       ΟΙΔΙΠΟΥΣ
      Η αρρώστεια θα τον έφαγε τον κακομοίρη.

       ΑΓΓΕΛΟΣ
      Είχε πολλά στη ράχη του χρονάκια ο γέρος.

       ΟΙΔΙΠΟΥΣ
      Αλλοίμονο, αλλοίμονο! Τι  να πω πρέπει
      για τους οιωνούς τους μαντικούς ή την εστία
      ή τα πουλιά που κλαγγαστά ψηλά πετάνε,
      που επρόλεγαν ο θάνατος πως από μένα
      θα προέλθη του πατέρα μου του βασιλέως.
      Εκείνος τώρα κρύβεται στη γη αποκάτω,
      κ’ εγώ εδώ πέρα βρίσκομαι, χωρίς το ξίφος
      να πιάσω. Εκτός αν πέθανε απ’ το δικό μου
      τον πόθο. Γιατί αν πέθανεν, εγώ η αιτία
      θενά ήμουν του θανάτου του. Λοιπόν επήρε
      τους χρησμούς, που δεν αξίζουνε ούτε μιά τρίχα,
      ο Πόλυβος πεθαίνοντας μαζί στον Άδην.

       ΙΟΚΑΣΤΗ
      Μήπως δεν σου τα πρόλεγα όλα εγώ τούτα;

       ΟΙΔΙΠΟΥΣ
      Έλεγες, αλλά μ’ έτρωγε, γυναίκα, ο φόβος.

       ΙΟΚΑΣΤΗ
      Τι να φοβάται ο άνθρωπος, που η τύχη δένει,
      και που δεν ξέρει ως αύριο τι τον προσμένει;
      Νομίζω πως καλύτερα με δίχως έννοιες
      να ζη κανείς, ως ημπορεί. Και συ τους γάμους
      με τη μητέρα αδύνατους νόμιζε ως είναι.
      Γιατί πολλοί ωνειρεύθηκαν απ’ τους ανθρώπους,
      πως τάχα με τη μάνα τους εκοιμηθήκαν,
      αλλ’ όποιος όλα τίποτε τούτα νομίζει
      περνά την ζωήν αξένιαστος, ησυχασμένος.

       ΟΙΔΙΠΟΥΣ
      Σωστά όλα τούτα θα ’τανε όσα μου λέγεις
      αν πεθαμένη η μάνα μου ήτον° αλλ’όσο
      ζη θα κατέχει με τρανός πάντοτε ο φόβος.

       ΙΟΚΑΣΤΗ
      Κι όμως μεγάλο του πατρός σου φως ο τάφος.

       ΟΙΔΙΠΟΥΣ
      Πάντα όμως φοβίζει με ζώντας η μάνα.

       ΑΓΓΕΛΟΣ
      Και ποια γυναίκα την ψυχήν σου την τρομάζει;

       ΟΙΔΙΠΟΥΣ
      Η Μερόπη με τον Πόλυβον που εζούσε, γέρο.

       ΑΓΓΕΛΟΣ
      Και γιατί εκείνη σου γεννά ένα φόβο τέτοιο;

       ΟΙΔΙΠΟΥΣ
      Χρησμός φοβίζει με δεινός, θεοσταλμένος.

       ΑΓΓΕΛΟΣ
      Είναι κρυφός; Ή που μπορώ κι εγώ να μάθω;

       ΟΙΔΙΠΟΥΣ
      Όχι κρυφός. Εμάντευσεν ο Φοίβος τάχα
      με την μητέρα πως γραφτό να σμίξω το αίμα,
      κι επίσης του πατέρα μου το αίμα να χύσω°
      από την Κόρινθο μακριά κι ευτυχισμένος
      ζούσα. Μα είναι γλυκύτατο την όψι πάντα
      να βλέπη την τρισποθητή των δυό γονιών του.

       ΑΓΓΕΛΟΣ
      Φοβούμενος μη σου συμβούν ετούτα ζούσες
      από την Κόρινθο μακριά, άναξ Οιδίπου;

       ΟΙΔΙΠΟΥΣ
      Φοβούμενος μη τον πατέρα μου ποτέ σκοτώσω.

       ΑΓΓΕΛΟΣ
      Γιατί λοιπόν την λύτρωσιν από τους φόβους
      τούτους εδώ δεν σου ’φεραν τ’ αγγέλματά μου;

       ΟΙΔΙΠΟΥΣ
      Βέβαια χωρίς ανταμοιβήν δεν θ’ απομείνης.

       ΑΓΓΕΛΟΣ
       Γι’ αυτό κι εγώ να σου τα  ’πω γλίγωρος ήλθα
       να ιδώ κι εγώ κάτι καλόν όταν γυρίσης.[5]

       ΟΙΔΙΠΟΥΣ
       Ποτέ μ’ αυτούς που μ’ έκαναν δεν θενά ζήσω.

       ΑΓΓΕΛΟΣ
       Παιδί μου, τούτο, φανερά, σωστό δεν είναι.

       ΟΙΔΙΠΟΥΣ
       Αλλ’ όμως γιατί, γέρο μου, νομίζεις τούτο;

       ΑΓΓΕΛΟΣ
      Για τους γονείς δεν θα ’ξιζε μακριά να μείνης.

       ΟΙΔΙΠΟΥΣ
      Φοβούμαι μην ο Φοίβος τέλος αληθέψη.

       ΑΓΓΕΛΟΣ
      Φοβάσαι μη κριματισθής με τους γονείς σου;

       ΟΙΔΙΠΟΥΣ
      Αυτό είναι που παντοτεινά φοβούμαι, γέρο.

       ΑΓΓΕΛΟΣ
      Και δεν το ξέρεις άδικους πως έχεις φόβους;

       ΟΙΔΙΠΟΥΣ
      Γιατί άδικους, αν από τούτους έχω γείνει;

       ΑΓΓΕΛΟΣ
      Γιατί καμία συγγένεια μαζί δεν είχες.

       ΟΙΔΙΠΟΥΣ
      Πώς είπες; Δεν μ’ εγέννησεν ο Πόλυβος;

       ΑΓΓΕΛΟΣ
      Όσο κι εγώ, τόσο κι εσύ τον συγγενεύεις.

       ΟΙΔΙΠΟΥΣ
      Πώς ο πατέρας γίνεται ίσος με ξένον;

       ΑΓΓΕΛΟΣ
      Αλλ’ ούτ’ αυτός, ούτε κι εγώ σ’ έχω γεννήσει.

       ΟΙΔΙΠΟΥΣ
      Γιατί παιδί του μ’ έλεγεν ο βασιλέας;

       ΑΓΓΕΛΟΣ
      Δώρον κάποτε απ’ τα χέρια μου αυτός σ’ επήρε.

       ΟΙΔΙΠΟΥΣ
      Κι έτσι με πολυαγάπησε τον ξένο εμένα;

       ΑΓΓΕΛΟΣ
      Άκληρος καθώς ήτανε σ’ αγάπα εσένα.

       ΟΙΔΙΠΟΥΣ
      Μ’ έκαμες, ή μ’ αγόρασες από κανένα
      και μ’ έδωκες στον Πόλυβον για ψυχοπαίδι;

       ΑΓΓΕΛΟΣ
      Σ’ ευρήκα μέσα στους γκρεμούς του Κιθαιρώνος.

       ΟΙΔΙΠΟΥΣ
      Και πώς επεριγύριζες αυτούς τους τόπους;

       ΑΓΓΕΛΟΣ
      Εβόσκαγα τα πρόβατα εκείθε απάνω.

       ΟΙΔΙΠΟΥΣ
      Ήσουν βοσκός και με μισθόν; Έτσι δεν είναι;

       ΑΓΓΕΛΟΣ
      Ιδού όμως όπου σ’ έσωσα κι εσένα τότε.

       ΟΙΔΙΠΟΥΣ
      Και πώς μ’ ευρήκες; Σε κακά[6] περιπλεγμένον;

       ΑΓΓΕΛΟΣ
      Τα τρυπημένα πόδια σου το μαρτυρούνε.

       ΟΙΔΙΠΟΥΣ
      Αλλοίμονο! Τι μου ιστορείς παλιά δεινά μου!

       ΑΓΓΕΛΟΣ
      Τα σχοινοπερασμένα σού έλυσα πόδια.

       ΟΙΔΙΠΟΥΣ
      Ω! Τι ντροπή απ’ τα σπάργανα ακόμη επήρα!

       ΑΓΓΕΛΟΣ
      Αυτή σου η τύχη σού ’δωκε τ’ όνομα που ’χεις.

       ΟΙΔΙΠΟΥΣ
      Από ποια μάνα τα ’παθα ή ποιόν πατέρα,
      στων Ολυμπίων τ’ όνομα σ’ ορκίζω, πε μου;

       ΑΓΓΕΛΟΣ
      Δεν ξέρω° μα καλύτερα λέγω να ξέρη
      εκείνος όπου σ’ έδωκε σ’ εμένα βρέφος.

       ΟΙΔΙΠΟΥΣ
      Απ’ άλλον λοιπόν μ’ έλαβες; Δεν μ’ εύρες ο ίδιος;

       ΑΓΓΕΛΟΣ
      Εγώ δεν σ’ εύρηκα° βοσκός κάποιος σ’ ευρήκε
      κι εκείνος σε παρέδωκε πάλι σ’ εμένα.

       ΟΙΔΙΠΟΥΣ
      Ποιος είναι; Πε μου!

       ΑΓΓΕΛΟΣ
      Σκλάβος πιστεύω να ’τανε του Λαΐου εκείνος.

       ΟΙΔΙΠΟΥΣ
      Του Λαΐου που βασίλευε σ’ αυτήν τη χώρα;

       ΑΓΓΕΛΟΣ
      Ναι. αυτουνού ’τανε βοσκός αυτός ο δούλος.

       ΟΙΔΙΠΟΥΣ
      Τάχα να ζη και βολετό να τον ιδούμε;

       ΑΓΓΕΛΟΣ
      Σεις εδώ πέρα ξέρετε καλύτερά μου.

       ΟΙΔΙΠΟΥΣ
      Είναι κανείς εδώ από σας που να γνωρίζη
      τον δούλο αυτόν που λέγει ο ξένος ή στον κάμπο
      ή μεσ’ στη χώρα; Πέστε το. Καιρός πλέον είναι
      να παύσουν τούτα νά ’ν’ κρυφά.

       ΧΟΡΟΣ
      Εγώ νομίζω πως κανείς άλλος δεν είναι
      παρά ο βοσκός που εζήτησες να σου τον εύρουν,
      και πως απ’ τη βασίλισσα μπορής να μάθης.

       ΟΙΔΙΠΟΥΣ
      Βασίλισσα, μου φαίνεται πως είναι ο ίδιος
      μ’ εκείνον που ζητούσαμε αυτός που λέγει.

       ΙΟΚΑΣΤΗ
      Ποιος είναι παύσε να τον συλλογιέσαι
      και προσοχή στου γέροντα βέλε τα λόγια.

       ΟΙΔΙΠΟΥΣ
      Πώς ημπορώ, που έλαβα σημάδια τόσα,
      το γένος μου αφανέρωτο ν’ αφήσω πλέον;

       ΙΟΚΑΣΤΗ
      Μη για τη χάρι των θεών° εάν φροντίζης
      κάπως για μένα, μη ζητάς ν’ αποκαλύψης
      αυτά. Δεν είναι ολίγη μου η δυστυχία.

       ΟΙΔΙΠΟΥΣ
      Θάρρος, Κι αν απ’ τη μάνα μου φανώ πως είμαι
      σκλάβος, εσύ για μένανε καλή θενά ’σαι.

       ΙΟΚΑΣΤΗ
      Αλλ’ άκου με, παρακαλώ, και μην το κάμης.

       ΟΙΔΙΠΟΥΣ
      Ακράτητος στον πόθο μου είμαι. να μάθω
      τα μυστικά. Δεν πείθει με λόγος κανένας.

       ΙΟΚΑΣΤΗ
      Αλλ’ όμως τ’ άριστα, θαρρώ, σε συμβουλεύω.

       ΟΙΔΙΠΟΥΣ
      Τ’ άριστα που μου λες εσύ: αυτά με θλίβουν.

       ΙΟΚΑΣΤΗ
      Δύστυχε, καλό θα ’τανε ποτέ, ποτέ σου
      μη μάθης τον πατέρα σου και τη γενιά σου.

       ΟΙΔΙΠΟΥΣ
      Πάει κανένας τον βοσκόν εδώ να φέρη;
      Κι αφήστε για το σόι της να καμαρώνη.

       ΙΟΚΑΣΤΗ
      Αλλοίμονο και τρισαλλοί, δυστυχισμένε!
      Αυτό ’χω μόνο να σου πω, και τίποτ’ άλλο.

       ΧΟΡΟΣ
      Γιατί έφυγε η βασίλισσα, Οιδίπου, λυπημένη;
      Φοβούμαι μήπως η σιωπή κακών αρχή μας γείνη.

       ΟΙΔΙΠΟΥΣ
      Ας γείνη ό, τι κι αν γείνη° τη γενιά μου
      να μάθω θέλω, κι άσημη ακόμη ας είναι.
      Αυτή με τη γυναίκεια της την περιφάνεια
      ντρέπεται για την ταπεινή καταγωγή μου.
      Της τύχης, που αγαθά σκορπά, τον εαυτό μου
      γέννημα κράζοντας εγώ, λέω, δεν ξεπέφτω.
      Αυτή ήταν η μητέρα μου. Οι καιροί αδελφοί μου
      που τώρα μ’ έδειχναν μικρόν τώρα μεγάλον.
      Τέτοιος αφού γεννήθηκα, δεν θα διαστάσω
      να βρω ποιο ’ναι το γένος μου, γιατί νομίζω
      ότι ποτέ χειρότερον δεν θα μ’ ευρήτε.

       ΧΟΡΟΣ

      Στροφή

      Αν βέβαια μάντις είμ’ εγώ, κι είμαι σοφός στη γνώσι
      στον Όλυμπον σου ορκίζομαι, μεγάλε Κιθαιρών,
      πως η αυριανή πανσέληνος δεν θα ’λθη χωρίς όλοι
      εμείς να σε δοξάζωμε πατριώτη και πατέρα,
      και μάνα του Οιδίποδος--εσένα°
      και να τιμούμε σε γιατί μας φέρεις
      ευχάριστα στους βασιλείς μας.
      Εύσπλαχνε Απόλλων εύχομαι σ’ εσένα αυτά ν’ αρέσουν.

      Αντιστροφή

      Ποια να σ’ εγέννησε λοιπόν
      από τας Νύμφας με τον Πάνα,
      τον Θεόν των βουνών,ή τάχα του Απόλλωνος αγαπημένη;
      Γιατί του αρέσουν τα βοσκοτόπια.
      Μήπως ο Ερμής ο Κυληναίος
      ή μήπως ο Διόνυσος
      σ’ έφερε εσένανε στο φως
      με κάποιαν Ελικωνιάδα νύμφην;
      Γιατί του αρέσουνε μαζί τους
      τα παιγνίδια.

       ΟΙΔΙΠΟΥΣ
      Αν δύναμαι, γερόντοι μου, να συμπεράνω
      αν και ποτέ δεν έτυχε να τον συντύχω,
      θαρρώ πως έχομεν εδώ, το βοϊδολάτη
      που θέλομε. Και στα βαθειά του γερατειά
      μοιάζει τον άνθρωπον αυτόν° στην ηλικίαν
      ίσος του. Και τον φέρνουνε δούλοι δικοί μου.
      Εσύ όμως, λέγω, δύνασαι καλύτερά μου
      να ξέρης, αφού κι άλλοτε τον έχεις ιδεί.

       ΧΟΡΟΣ
      Ναι° τον εγνώρισα καλά, δεν σου τ’ αρνούμαι°
      σκλάβος απ’ τους πιστότερους του άνακτος ήτον.

       ΟΙΔΙΠΟΥΣ
      Εσένα τον Κορίνθιον ρωτώ: είνε τούτος
      αυτός που λέγεις;

       ΑΓΓΕΛΟΣ
      Ολόκληρος.

       ΟΙΔΙΠΟΥΣ
      Γέροντα, εμένα κύταζε και ν’ απαντήσης
      σ’ ό, τι ρωτώ. Του βασιλέως ήσουνα δούλος;

       ΘΕΡΑΠΩΝ
      Ήμουνα και γεννήθηκα στ’ αρχοντικό του.
      Δεν μ’ αγοράσαν.

       ΟΙΔΙΠΟΥΣ
      Ποιο έργον είχες; Τι έκαμνες στο σπιτικό του;

       ΘΕΡΑΠΩΝ
      Πρόβατα σ’ όλη μου τη ζωή βοσκολογούσα.

       ΟΙΔΙΠΟΥΣ
      Και σε ποιους τόπους σύχναζες συνήθως; Πε μου.

       ΘΕΡΑΠΩΝ
      Στου Κιθαιρώνος σύχναζα τα βοσκοτόπια.

       ΟΙΔΙΠΟΥΣ
      Ξέρεις αυτόν τον άνθρωπον ή ακουσμένα
      έχεις γι’ αυτόν;

       ΘΕΡΑΠΩΝ
      Τι να ’καμνε; Για ποιόν μου λες, αφέντη;

       ΟΙΔΙΠΟΥΣ
      Τούτον εδώ. Τον σύντυχες ποτέ σου τάχα;

       ΘΕΡΑΠΩΝ
      Γλίγωρα, λέω, δε μου ’ρχεται καλά στη μνήμη.

       ΑΓΓΕΛΟΣ
      Και δεν είναι παράξενον, Οιδίπου, τούτο.
      Αλλ’ όμως καθαρότατα θα του θυμίσω.
      Βέβαιος είμαι πως καλά με ξέρει τούτος,
      όταν εβόσκαμε μαζί στον Κιθαιρώνα
      εκείνος δύο ποίμνια κι εγώ άλλο ένα,
      ακέρια τον εσίμωνα ξάμηνα τρία,
      από την πρώτην άνοιξιν έως ο Αρκτούρος
      στον Ουρανό φανερωθή--τέλη του θέρους.
      Όταν χειμώνας έφθανεν, εγώ στους σταύλους
      τους εδικούς μου πήγαινα και τα λιβάδια--
      του Λαΐου κείνος. Λέω καλά ή μήπως ψέμα;

       ΘΕΡΑΠΩΝ
      Λέγεις αλήθεια. Μα καιρός είν’ από τότε.

       ΑΓΓΕΛΟΣ
      Και τώρα τούτο να μου πης: παιδί κανένα
      μου ’δωκες ν’ αναθρέψω εγώ για τον εαυτό μου;

       ΘΕΡΑΠΩΝ
      Τι τρέχει; γιατί μ’ ερωτάς τέτοια ιστορία;

       ΑΓΓΕΛΟΣ
      Τούτος εδώ είναι, φίλε μου, το παιδί εκείνο.

       ΘΕΡΑΠΩΝ
      Άει στην κατάρα του Θεού! Μη με σκοτίζης.

       ΟΙΔΙΠΟΥΣ
      Μη τον ελέγχης, γέροντα, και τα δικά σου
      λόγια αξιοκατάκριτα πιο απ’ τα δικά του.

       ΘΕΡΑΠΩΝ
      Τι κακό κάμνω, πιο καλέ απ’ τους βασιλιάδες;

       ΟΙΔΙΠΟΥΣ
      Γιατί δεν αποκρίνεσαι σ’ ό, τι ρωτάει;

       ΘΕΡΑΠΩΝ
      Τι λέει δεν ξέρει, μάταια λοιπόν κοπιάζει.

       ΟΙΔΙΠΟΥΣ
      Με το καλό δεν μας ακούς. Θα μας ακούσης
      με το στανιό.

       ΘΕΡΑΠΩΝ
      Μη προς Θεού τον γέροντα με βασανίσης.

       ΟΙΔΙΠΟΥΣ
      Δεν έρχεσθε πισθάγκωνα να τονέ δέσετε;

       ΘΕΡΑΠΩΝ
      Αλλοίμονο! Και τι ζητείς άλλο να μάθης;

       ΟΙΔΙΠΟΥΣ
      Έδωκες το παιδί σ’ αυτόν, όπως μας λέγει;

       ΘΕΡΑΠΩΝ
      Το ’δωκα, να μην έσωνα ο δόλιος τότε.

       ΟΙΔΙΠΟΥΣ
      Αυτό θα πάθης, αν δεν πης την πάσα αλήθεια.

       ΘΕΡΑΠΩΝ
      Πιο πολύ θα ’μαι να την πω, θαρρώ, χαμένος.

       ΟΙΔΙΠΟΥΣ
      Ο άνθρωπος τούτος τον καιρό βλέπω μας χάνει.

       ΘΕΡΑΠΩΝ
      Εγώ όχι βέβαια. Είπαμε πως το ’χω δώσει
      εδώ και χρόνια πάμπολλα.

       ΟΙΔΙΠΟΥΣ
      Πούθε το πήρες; Ήτονε δικό σου ή ξένο;

       ΘΕΡΑΠΩΝ
      Κάποιος μου το ’δωκεν° όχι δικό μου.

       ΟΙΔΙΠΟΥΣ
      Ποιος ο Θηβαίος που σ’ τό ’δωκεν ή ποιο το σπίτι;

       ΘΕΡΑΠΩΝ
      Μη για χατήρι των θεών με ρωτάς πλέον.

       ΟΙΔΙΠΟΥΣ
      Εχάθης αν ξαναχρειασθή να σ’ ερωτήσω.

       ΘΕΡΑΠΩΝ
      Ήταν του Λαΐου λοιπόν αυτό το βρέφος!

       ΟΙΔΙΠΟΥΣ
      Δούλος του να ήτον; Συγγενής του μήπως ήτον;

       ΘΕΡΑΠΩΝ
      Αλλοίμονον! Θ’ αναγκασθώ να ομολογήσω.

       ΟΙΔΙΠΟΥΣ
      Θέλω ν’ ακούσω. Λέγε μου και μην αργοπόρει.

       ΘΕΡΑΠΩΝ
      Παιδί του Λαΐου το λέγανε μεσ’ στο παλάτι.
      Απ’ τη γυναίκα σου μπορείς όλα να μάθης.

       ΟΙΔΙΠΟΥΣ
      Αυτή λοιπόν σου το ’δωκε;

       ΘΕΡΑΠΩΝ
      Μάλιστα, αφέντη.

       ΟΙΔΙΠΟΥΣ
      Και για ποιο λόγο;

       ΘΕΡΑΠΩΝ
      Για να τ’ αφανίσω.

       ΟΙΔΙΠΟΥΣ
      Η ίδια που το γέννησε;

       ΘΕΡΑΠΩΝ
      Γιατί φοβούνταν τους κακούς χρησμούς.

       ΟΙΔΙΠΟΥΣ
      Χρησμούς; Και ποιοι ήταν οι χρησμοί;

       ΘΕΡΑΠΩΝ
      Πως θα σκοτώση τους γονιούς του οι χρησμοί λέγαν.

       ΟΙΔΙΠΟΥΣ
      Και πώς εσύ το ξέδωκες σ’ αυτό το γέρο;

       ΘΕΡΑΠΩΝ
      Λυπήθηκε η καρδούλα μου. Και σ’ άλλον έτσι
      το ’δωκα στην πατρίδα του για να το πάρη,
      και κείνος για τη φοβερή μου δυστυχία
      το ’σωσε. Γιατί, αν γίνεται συ να ’σαι κείνος
      που τούτος λέγει, βέβαια δύστυχος είσαι.

       ΟΙΔΙΠΟΥΣ
      Αλλοίμονον! Αλλοίμονον! Αλλοίμονό μου!
      Διάφανα πλέον όλα! Τελευταία, ω φως,
      θα σ’ ατενίσω τώρα πιά, που εφανερώθη
      πως εγεννήθηκ’ απ’ αυτούς που να με κάμουν
      δεν άξιζε° κοιμήθηκα με τη μητέρα μου--
      και τον πατέρα σκότωσα, που μ’ έχει σπείρει.

       ΧΟΡΟΣ

      Στροφή α΄

      Αλλοί σας γενεές θνητών,
      πως η ζωή σας τίποτε, τίποτε δεν αξίζει!
      Ποιος τάχα, ποιος θε να ’ν’ αυτός
      ο ζηλεμένος ο θνητός,που πιότερη ευτυχία φέρει
      παρ’ όσηνε χρειάζεται
      ευτυχισμένος να φανή,
      κι έπειτα στην κακομοιριά να πέση;
      Τη δική σου πέρνοντας εγώ
      παράδειγμα την τύχην,
      δυστυχισμένε Οιδίπου,
      κανέναν δεν καλοτυχίζω.

      Αντιστροφή α΄

      Εσέ, που τη σαΐττα σου
      μακριά σωστά την έσυρες
      κι εκέρδισες την πάσαν ευτυχία,
      -Ω Ζευ--αφού πρώτα κατέστρεψες
      το τέρας το νυχάτο
      που ετραγουδούσ’ αινίγματα,
      και που τας Θήβας έσωσες
      απ’ τους πολλούς θανάτους°
      γι’ αυτό και βασιλιάς έγεινες
      του τόπου μας και πολυτιμημένος
      εστάθης, βασιλεύοντας στη γη τη δοξασμένη.

      Στροφή β΄

      Τώρα ποιος είναι δυστυχής
      πιότερον από σένα,
      ποιόν αγριώτερα δεινά
      και συμφορές ακολουθούν
      τώρα στην αλλαγή του βίου;
      Αλλοίμονον! Του Οιδίποδος
      κεφάλι πολυτιμημένο,
      που το ίδιο το λιμάνι
      σου ’φθασε μέσα του ν’ αράξης
      πατέρας, σύζυγος, παιδί.
      Πώς τέλος πάντων, άμοιρε,
      το πατρικό κρεββάτι
      σιωπηλόν ημπόρεσε να σε βαστάξη
      τόσον καιρό, τόσον καιρό;

      Αντιστροφή β΄

      Ο χρόνος σ’ εφανέρωσεν, εκείνος όπου όλα
      ξέρει να φανερώνη°
      τον γάμον τον αποτρόπαιον,
      που σπάρθηκες και που ’σπειρες,
      αυτός καταδικάζει.
      Αλλοί σου του Λαΐου, τέκνο δύστυχο,
      άμποτε να μη σ’ έβλεπα!
      Δέρνομαι και μυρολογώ
      και γόους αφήνω από το στόμα.
      Όμως από σε σώθηκεν
      η πόλις από τα δεινά
      κ’ ημπόρεσα να κλείσω μάτι.

      ΕΞΑΓΓΕΛΟΣ
      Ω σεις της χώρας τούτης πολυτιμημένοι,
      τι έργα θεν’ ακούσετε και τι θα ιδήτε,
      τι θλίψι θενά πάρετε, αν τω όντι δίκαια
      σας νοιάζει για το σπίτι του Λαβδάκου.
      Γιατί δεν θα το πλύνουνε απ’ τα κρίματά του
      το σπίτι τούτο τα πλατύτερα ποτάμια,
      τα κρίματα που κρύβονται, μα που θενά ’βγουν
      γλίγωρα, πολύ γλίγωρα στου ήλιου το φέγγος.
      Κρίματα θεληματικά, όχι της τύχης,
      κ’ είναι θαρρώ χειρότερες οι δυστυχίες,
      εκείνες όπου εφταίξαμε γι’ αυτές ατοί μας.

      ΧΟΡΟΣ
      Κ’ εκείνα που εγνωρίζαμε, θλιβερά ήταν
      και βαρυστένακτα. Χειρότερ’ άλλα
      έχεις να πης;

      ΕΞΑΓΓΕΛΟΣ
      Πρώτα κι απ’ όλα σύντομα σας λέγω τούτο.
      Απέθανεν η δέσποινα καλή Ιοκάστη.

      ΧΟΡΟΣ
      Ω τη δυστυχισμένη! Και γιατί;

      ΕΞΑΓΓΕΛΟΣ
      Σκοτώθηκε απ’ το ίδιο της το σκληρό χέρι,
      --πώς να σας πω--δεν δύναμαι, γιατί δεν είδα°
      αλλ’ όμως όσο με βοηθά σε τούτο η μνήμη,
      θα μάθης τα παθήματα της βασιλίσσης.
      Γιατί καθώς εμάνιωσεν, απ’ τον πυλώνα
      μπαίνοντας, στο κρεββάτι της το νυφικό της
      επήγε, ξερριζώνοντας με τα δυό χέρια
      την κόμη της, κι αφού ’κλεισε τις θύρες όλες,
      τον πεθαμένον Λάιον επικαλείτο
      καθώς τους παλαιότατους θυμόταν γάμους,
      που εμέλλανε τον Λάιον να θανατώσουν
      κι αυτήν να την αφήσουνε την Ιοκάστην
      παιδιά με τα ίδια της παιδιά  να ξανακάμη.
      Έκλαιγε στο κρεββάτι της που σ’ αυτό πάνω
      διπλό κακό της έμελλε--δυστυχισμένη--
      άνδρα από άνδρα και παιδί να κάμη εκείνη
      από το ίδιο της παιδί. Και δεν γνωρίζω
      πώς έπειτα σκοτώθηκεν η Ιοκάστη.
      Γιατί με βίαν ώρμησεν ο βασιλέας,
      κι έτσι δεν μας εδόθηκε καιρός να ιδούμε
      τη συμφοράν οπού ’βρηκε τη δέσποινά μας.
      Γυρίσαμε το βασιλιά να ιδούμε Οιδίπουν.
      Ωσάν τρελλός ώρμαε αυτός μεσ’ στο παλάτι°
      έτρεχε. Μας πλησίασε ποθώντας ξίφος
      τη σαστικιά του κι--όχι σαστικιά ζητώντας
      τη μάνα του και μάνα των παιδιών. Στον πόνο του
      θεός του δείχνει--άνθρωπος όχι--αυτόν τον τόπον,
      γιατί κανείς δεν το ’καμεν από μας όλους
      και τρομερήν αφίνοντας φωνήν, ως να ’ταν
      κανείς που να του ’δειχνε το δρόμο, ορμάει
      στις θύρες, καταστρέφοντας τα μάνδαλά τους.
      Εκεί να κρέμεται είδαμε την Ιοκάστη
      από πλεκτή κρεμάλα, τη δυστυχισμένη.
      Κι εκείνος βρυχήθηκε σαν το λιοντάρι
      την ξεκρεμνά απ’ την άθλιαν αυτήν κρεμάλα
      και καθώς χάμω εκοίτετο--αλλοίμονό της--,
      άλλα δεινά ακολουθήσανε σε τούτα. Ο άναξ
      βγάζοντας απ’ τα ρούχα της χρυσές καρφίτσες,
      --στολίδια της ολάκριβα--, μ’ αυτά τρυπάει
      τις κόρες των ματιών του. Τότε λέγει
      πως πλέον δεν θενά μπορή να βλέπη ποία
      έπρεξε δεινά κι έπαθε. Μέσα σε σκότος
      θα βλέπη όσους δεν έπρεπε να βλέπη, λέγει°
      δεν θα γνωρίζη πλέον αυτούς όπου δεν πρέπει
      να ξέρη ο τρισδυστυχισμένος!
      Τέτοιους θρήνους αφήνονοντας συχνοκεντούσε
      τα μάτια του με τις χρυσές αυτές καρφίτσες°
      συνάμα οι αιματόβαφες των ματιών κόρες
      εστάζανε και βρέχανε τα γένεια--ω φρίκη!
      όχι σταλιές αιματηρές, αλλά χαλάζι
      αιματωπό, μαυρειδερό εσταζοβολούσαν°
      --κι ήτανε βέβαια μια χαρά και μια ευτυχία,
      που τώρα εγείνη στεναγμός, ντροπή, κατάρα,
      θάνατος. Δεν απόλειψε κακό κανένα.

      ΧΟΡΟΣ
      Πού το κακό εσταμάτησε, για πε μου;

      ΕΞΑΓΓΕΛΟΣ
      Τις θύρες βοά ν’ ανοίξουνε να μάθουν όλοι
      της γης των Θηβαίων οι κάτοικοι τον πατροκτόνον
      και της μητέρας τον--ντροπή να ξεστομίσω
      άσχημο λόγο που είπε αυτός και ντροπιασμένον--,
      τον εαυτό του θέλοντας να εξορίση
      από τας Θήβας μακριά. Δεν υποφέρει
      να μείνη μεσ’ στο σπίτι του και να υπομένη
      κατάρες που έδωκε στον εαυτό του.
      Χρειάζεται βοήθεια κι οδηγό βέβαια,
      γιατί το πάθημα βαρύ και αβόλευτο είναι.
      Θέλεις το ιδεί ο ίδιος εσύ. Οι θύρες ανοίγουν
      και θέαμα φοβερώτατο θεν’ αντικρύσης,
      όπου κι εχθρός σου να ’τανε θα τον λυπόσουν.

      ΧΟΡΟΣ
      Ω συμφορά βαρύτατη,
      που δεν μπορούν τα μάτια
      του ανθρώπου ν’ αγναντέψουν,
      βαρύτερη απ’ όλες, όσες είδα.
      Ποια κακή τρέλλα σ’ έπιασε
      και ποιος από τους αθανάτους
      σε τέτοια δεινά σ’ έσπρωξε,
      που δεν υπάρχουν ποιο μεγάλα;
      Αλλοίμονό σου, δύστυχε,
      να σ’ αντικρύσω δεν μπορώ,
      αν και πολλά να σε ρωτήσω θέλω,
      πολλά απ’ το στόμα σου να μάθω--
      τέτοια είν’ η φρίκη που γεννάς.

      ΟΙΔΙΠΟΥΣ
      Αλλοίμονο, αλλοίμονο, ο δυστυχισμένος!
      Σε ποια μεριά της γης με παν,
      σε ποιο βυθόν ορμητικά κυλά η φωνή μου!
      Αλλοίμονο! Πού μ’ εγκρέμισες,
      μοίρα, κακή μου μοίρα!

      ΧΟΡΟΣ
      Σε φοβερόν ανάκουστο κακό σε ρίχνει
      η μοίρα σου° δεν το είδανε ανθρώπου μάτια.

      ΟΙΔΙΠΟΥΣ
      Ω μαύρο
      νέφος, που ο κακός άνεμος σε φέρνει,
      νέφος ακαταδάμαστο.
      Ωιμέ.
      Ωιμέ κι αλλοίμονο, ποιους πόνους
      απ’ τις πληγές μου δέχομαι!
      Και ποιών κακών ανάμνησι...

      ΧΟΡΟΣ
      Βέβαια δεν είν’ άπορο για τέτοιους πόνους
      ότι διπλά πενθείς κι ότι διπλά υποφέρεις.


      ΟΙΔΙΠΟΥΣ
      Ω φίλε μου,
      εσύ πιστός και σταθερός που δέχεσαι
      για έναν τυφλόν ακόμη να φροντίζης.
      Αλλοίμονο, αλλοίμονο
      δεν με λαθεύεις τον τυφλόν
      πολύ καθαρά διακρίνω τη φωνή σου.

      ΧΟΡΟΣ
      Φοβερών έργων αυτουργέ. Πώς μπόρεσες τα μάτια σου
      να τα τυφλώσης; Ποιος σ’ ανάγκασε;

      ΟΙΔΙΠΟΥΣ
      Ο Απόλλων όλα ετέλεσεν, ω φίλοι μου, ο Απόλλων
      τα έργα τούτα τα φρικτά,
      τα πάθη τούτα μου, τα πάθη°
      κανένας δεν με τύφλωσε°
      ο ίδιος εγώ τον εαυτό μου τύφλωσα.
      Γιατί τι το ’θελα να βλέπω,
      αφού να βλέπω τίποτε
      --τίποτε δεν μ’ ευχαριστούσε.

      ΧΟΡΟΣ
      Δεν έχεις άδικο, δυστυχισμένε!

      ΟΙΔΙΠΟΥΣ
      Τι πλέον να ιδώ
      ή ν’ αγαπήσω, φίλοι μου,
      ή ακούοντας να μ’ ευχαριστήση;
      Πάρτε με μακριά από δω
      τον άνδρα τον ολέθριον,
      εμένα τον καταραμένον,
      όπου οι θεοί μισούνε
      πιότερο απ’ όλους τους θνητούς.

      ΧΟΡΟΣ
      Άθλιε, για τη συμφορά που σου ’τυχε,
      --και τόσο την αισθάνεσαι--
      ποτέ μου θα ’θελα
      να μη σ’ έχω γνωρίσει...

      ΟΙΔΙΠΟΥΣ
      Ας πάη στην κατάρα του θεού,
      όποιος απ’ τ’ άγρια δεσμά
      ελύτρωσε τα πόδια μου τα τρυπημένα,
      ή μ’ έσωσε απ’ τον θάνατον
      --χωρίς καλό με τούτο να μου κάμη.
      Γιατί τότε αν επέθαινα,
      δεν θα θλιβόνταν σήμερα
      οι φίλοι μου, κι εγώ δεν θα θλιβόμουν!

      ΧΟΡΟΣ
      Άμποτε να ’τον, όπως λες.

      ΟΙΔΙΠΟΥΣ
      Έτσι δεν θα γινόμουνα
      φονιάς αυτού που μ’ έσπειρε,
      ούτε νυμφίον θα μ’ έκραζαν
      οι άνθρωποι της μάνας μου.
      Τώρα όλ’ οι θεοί με μισούνε,
      των ανοσίων βλαστάρι εγώ,
      όπου το σπέρμα μου έρριξα
      στη μάνα μου την ίδια.
      Και αν είναι και χειρότερο
      κακόν απ’ όλα τούτα--
      σ’ εμένα τον Οιδίποδα έχει λάχει.

      ΧΟΡΟΣ
      Δεν ξέρω να σου πω, αν καλά το εσκέφθης:
      καλύτερος ο θάνατος παρά τυφλος να ζήσης.

      ΟΙΔΙΠΟΥΣ
      Ότι δεν έγειναν καλά τούτα, μη θέλης
      να υποστηρίξης! Δεν ηξέρω τάχα, φίλε,
      όταν στον Άδη κάτω θ’ αραξοβολούσα,
      με ποια μάτια θενά ’βλεπα μάνα ή πατέρα,
      που και στους δυο τα πιο δεινά κακά έχω κάμει,
      που δεν είν’ άξια τους ποινή ουδ’ η κρεμάλα.
      Όμως την όψι των παιδιών μου θα εποθούσα
      να ’βλεπα, κι ας γεννήθηκαν κριματισμένα.
      Όχι! ποτέ στα μάτια μου γλυκειά δεν θα ’τον
      ούτε κ’ η πόλις ουδ’ οι πύργοι των θεών, ούτε
      τ΄αγάλματα τα σεβαστά που εγώ πια τώρα,
      --ο μόνος που έζησα ευτυχής στας Θήβας μέσα--
      τον εαυτό μου στέρησα από τούτα πλέον.
      Ατός μου εγώ κηρύττοντας την εξορία
      εκείνου, που οι αθάνατοι τον φανερώσαν
      ανόσιον, της γενεάς του Λαΐου βλαστάρι,
      έτσι κηρύττοντας εγώ το αίσχος ο ίδιος,
      --μπορούσα να τους έβλεπα τους Θηβαίους με  μάτια
      ανοιχτά; Κι αν ημπόραγα τ’ αυτιά να φράξω
      να μην ακούω, θα το ’καμνα, να γείνω πλέον
      όχι μόνο θεότυφλος, κουφός να γείνω.
      Έτσι θενά τ’ απόκλεινα τ’ άθλιο κορμί μου.
      Γλυκό ’ναι πάντα αφρόντιδος στη συμφορά σου
      να μένης. Τι μ’ εδέχεσο, Κιθαιρών, τάχα;
      Και γιατί δεν μ’ εσκότωνες καθώς μ’ εδέχθης;
      Έτσι δεν θενά μάθαιναν ποτέ οι ανθρώποι
      το γένος μου. Ω συ Πόλυβε, Κόρινθε, σπίτι
      πατρικό, που στα ψέματα σ’ έλεγα σπίτι,
      πόσες πληγές εκρύβοντο κάτω από μένα;
      --στολίδι πολυάκριβο και τιμημένο.
      Και τώρα ετρανοδείχθηκε κακός πως είμαι
      και γεννημένος άνομα. Ω εσείς τρεις δρόμοι,
      και συ κοιλάδα απόκρυφη και πλούσιο δάσος
      και στενωπή στα τρία στενά, σεις που το αίμα
      ήπιατε του πατέρα μου, τάχα θυμάστε
      πόσα κακά σας έκαμα κ’ έπειτα εδώθε
      ερχόμενος ισάριθμα κακά έχω κάμει.
      Γάμοι που μας γεννήκατε κι αναδωμένο
      το ίδιο πάλιν έχετε σπέρμα εσείς, γάμοι,
      πατέρες μας εδείξατε, αδέλφια, τέκνα,
      μητέρες, νύμφες, σύζυγους, ξανασμιγμένον
      αίμα και όσα αισχρότατα μεσ’ στους ανθρώπους.
      Σιωπώ, αφού είναι ανάξιο να λέγωνται όσα
      είν’ άνομο να γίνωνται. Όσο μπορείτε
      πιο γλίγωρα αποκρύψατε σε κάποιο μέρος
      μακριά ή και σκοτώστε με--στο πέλαο ρίχτε,
      να μη σας είναι δυνατό πια να με ιδήτε.
      Δεχθήτε να μ’ εγγίσετε τον άθλιο εμένα.
      Πεισθήτε° μη δειλιάζετε. Ω συμφορά μου!
      Άλλος κανείς πάρεξ εγώ δεν θα υποφέρη.

      ΧΟΡΟΣ
      Ιδού προς τούτο έφθασεν ο Κρέων, που μόνος
      απόμεινε στο πόδι σου της χώρας φύλαξ,
      για να σκεφθή και να τελέση, όσα νομίζεις.

      ΟΙΔΙΠΟΥΣ
      Αλλοίμονο! Τι να του πω! Θα με πιστέψη,
      που πριν ακόμη του ’δειξα τόση κακία;

      ΚΡΕΩΝ
      Δεν ήλθα να γελάσω στα δεινά σου, Οιδίπου,
      ούτε για τους πρωτύτερους κακούς σου λόγους
      να σ’ ονειδίσω.[7] Αν των θνητών ντροπή δεν έχεις,
      σεβάσου την υπέρτατη του Ήλιου φλόγα,
      φανερό τέτοιο μίασμα ν’ αφίνης. Μήτε
      τα ιερά τα βροχινά νερά θα το δεχθούνε,
      μήτε το φως, μήτε το χώμα. Στο παλάτι
      γλίγωρα πλέον φέρτε τον, γιατί μονάχα
      τέτοια να βλέπουν και ν’ ακούν οι συγγενείς του--
      τέτοια δεινά! τέτοια δεινά!--θενά μπορέσουν.

      ΟΙΔΙΠΟΥΣ
      Για το χατίρι των θεών, αφού με βγάζεις
      από τον φόβον που ένιωθα και καλός είσαι,
      σ’ εμέ που είμαι ο χειρότερος απ’ τους ανθρώπους,
      πίστεψε. Κάτι θα σου πω για το καλό σου.

      ΚΡΕΩΝ
      Τι θέλοντας παρακαλείς με τέτοιον τρόπο;

      ΟΙΔΙΠΟΥΣ
      Όσο μπορείς πιο γλίγωρα απομάκρυνέ με
      σε τόπον, όπου ανθρώπου δεν πατούνε πόδια.

      ΚΡΕΩΝ
      Θα το ’καμνα, αν δεν έπρεπε πρώτα κι απ’ όλα
      να ρωτηθή ο Απόλλωνας τι χρεία να κάμω.

      ΟΙΔΙΠΟΥΣ
      Αλλά ο χρησμός καθαρά του θεού προστάζει
      τον ασεβή, τον πατροκτόνον ν’ αφανίσης.

      ΚΡΕΩΝ
      Ναι. Τούτο επρόσταζε ο χρησμός° μα τώρα ανάγκη,
      κει που τα πράγματα έφθασαν, να ξαναπάμε
      στον θεόν και να ρωτήσωμε τι χρεία να γείνη.

      ΟΙΔΙΠΟΥΣ
      Για με τον άθλιον τον θεόν θενά ρωτήσης;

      ΚΡΕΩΝ
      Γιατί και συ στη δύναμί του πλέον πιστεύεις.

      ΟΙΔΙΠΟΥΣ
      Σ’ ορκίζω, σε πολυπαρακαλώ να κάμης τούτα:
      Για τη νεκρή νεκρή βασίλισσα, που στο παλάτι
      κοίτεται, τάφον κάμε της όπως θελήσης,
      γιατί σωστά ό, τι άξιο θα επιτελέσης
      στην αδελφή σου. Ζωντανόν όμως εμένα
      η Θήβα ας μην αξιωθή να με κατέχη.
      Αλλ’ άφινέ με κάτοικος των βουνών να ’μαι,
      του Κιθαιρώνος του δικού μου βουνού ετούτου,
      που η μάνα και ο πατέρας μου σε ζωντανόνε
      τάφο κυρίαρχο δώκανε για ν’ αποθάνω,
      για κείνους όπου θέλησαν να μ’ αφανίσουν.
      Αν και γνωρίζω πως κακό ποτέ κανένα
      ούτε κι αρρώστια δύναται να μ’ αφανίση,
      γιατί αν συχνά απ’ τον θάνατον σωσμένος είμαι,
      για να υπομείνω νέο κακό, τούτο συμβαίνει.
      Αλλ’ ό, τι θέλ’ η Μοίρα μου--η κακή μου Μοίρα,
      λέγω, ας μη μείνη ατέλεστο. Δεν θέλω, Κρέων,
      φροντίδα για τ’ αρσενικά τέκνα να λάβης.
      Άνδρες θα γείνουν. Το ψωμί δεν θα τους λείψη
      όπου κι αν πάνε. Άμοιρες, άθλιες παρθένες,
      που στο τραπέζι εκάθιζαν μαζί μου πάντα
      κι όποια τροφήν έγγιζα εγώ πιάναν κι εκείνες,
      σ’ αυτές προστάτης να γενής, παρακαλώ σε,
      κι άφησε στην αγκάλη μου θερμά να σφίξω,
      μαζί μ’ αυτές τα δεινά μου, δεινά--να κλάψω.
      Εμπρός, ω βασιλεύ,
      γενναίε από το φυσικό σου,
      φέρε σιμά μου
      τις δυό τις θυγατέρες μου.Μες στην αγκάλη
      καθώς εγώ θα τις κρατώ και θα τις σφίγγω,
      θα μου φανή να τις έχω εμπρός μου
      σαν όταν έβλεπα.
      Τι λέγω;
      Δεν τις ακούω--Αθάνατοι--εδώ σιμά μου
      να χύνουν δάκρυα; Μ’ ευσπλαχνίσθη ο Κρέων
      κ’ εδώ μου τα ’στειλε τα πλέον αγαπημένα,
      τα δυό γλυκά παιδιά μου.
      Λέγω καλά;

      ΚΡΕΩΝ
      Σωστά. Εγώ σ’ τις έφερα σιμά σου Οιδίπου,
      ξέροντας τι παρηγοριά θενά σου δώσουν.

      ΟΙΔΙΠΟΥΣ
      Ευτυχισμένος άμποτε να ’σαι για τούτο.
      Οι αθάνατοι να σε φυλάν και να σε σκέπουν.
      Παιδία μου πού είσθε; Ελάτ’ εδώ, ζυγώστε
      τ’ αδελφικά τα χέρια μου, όπου τυφλώσαν
      τα μάτια του πατέρα σας τα λαμποβόλα.
      Εγώ, που μη γνωρίζοντας φάνηκα ότ’ είμαι
      αδερφάκι σας, και πατέρας σας πως είμαι.
      Ίδια γυναίκα γέννησε και σας και μένα.
      Για σας χύνω τα δάκρυά μου--να σας προσβλέψω
      δεν μπορώ. Στοχάζομαι στη ζωή που μένει
      πόσα θα πάθετε δεινά απ’ τους ανθρώπους.
      Γιατί με ποιους, βλαστάρια μου, θα σχετισθήτε,
      σε ποια καλά θενά σας πάρουν χαροκόπια,
      χωρίς να φεύγετ’ απ’ αυτά κλαμένες πάντα
      δίχως καμμιά ποτέ χαρά; Η ώρα του γάμου
      όταν σιμώση, κόρες μου, για σας, ποιος θα ’ναι
      που θα δεχθή τέτοιες ντροπές ωσάν εκείνες
      που στους δικούς μου τους γονείς και τους δικούς του
      θα ’ναι ατιμία; Ποιος αυτός που το παιδί του,
      θ’ αφήση τέτοιονε πικρόν να κάμη γάμον;
      Και ποιο κακό σας έλειψεν--ωιμέ; Σκοτώνει
      τον πατέρα του ο πατέρας σας και τη μητέρα
      σαστικιά του την κάνει αλλοί! και σας γεννάει,
      παιδιά μαζί κι αδέλφια του--δυστυχισμένος.
      Τέτοια θενά σας σύρουνε. Ποιοι θα τολμήσουν
      γυναίκες να σας κάμουνε, γλυκές μου κόρες;
      Κανείς δεν θα το τολμήση, δυστυχισμένες!
      Κι ανύπαντρες θα μείνετε στη ζωή, τέκνα.
      Βλαστέ του Μενοικέως εσύ, που των παιδιών μου
      μόνος πατέρας έμεινες, γιατί οι γονείς των,
      εμείς που τις γεννήσαμε χαμένοι πλέον
      είμεθα, μη αβοήθητες χωρίς κανένα
      στήριγμα, τις ολάρφανες, μου τις αφήσης,
      μην τες νομίσης ίσες με τα κρίματά μου.
      Σπλαχνίσου τες, παντέρημες που ’χουνε μείνει,
      κι άλλη από σε δεν έχουνε καμμιάν ελπίδα.
      Γενναίε, συγκατάνευσε, παρακαλώ σε
      δωσ’ μου το χέρι! Και σε σας, αθώα μου τέκνα,
      αν είσθε μεγαλύτερες, πολλές θενά ’χα
      συμβουλές να ’δινα εγώ° τώρα μονάχα
      παρακαλέστε ο βίος σας απ’ του πατρός σας
      πιο ευτυχισμένος κι αγαθός--άμποτε--να ’ναι.

      ΚΡΕΩΝ
      Φθάνουν τα δάκρυα. Πήγαινε μεσ’ στο παλάτι.

      ΟΙΔΙΠΟΥΣ
      Έστω. Κι ας είν’ ανώφελο.

      ΚΡΕΩΝ
      Όλα καλά, όταν γίνονται μεσ’ στον καιρό τους.

      ΟΙΔΙΠΟΥΣ
      Ξέρεις πότε θα πάω εγώ;

      ΚΡΕΩΝ
      Λέγε κι ακούω.

      ΟΙΔΙΠΟΥΣ
      Όταν εσύ μου υποσχεθής,
      πως θα με στείλης μακριά απ’ αυτόν τον τόπον.

      ΚΡΕΩΝ
      Ο θεός σου δίνει ό, τι ζητείς.

      ΟΙΔΙΠΟΥΣ
      Απ’ τους θεούς μισούμ’ εγώ.

      ΚΡΕΩΝ
      Λοιπόν θα το επιτύχης.

      ΟΙΔΙΠΟΥΣ
      Λες ότι πολύ γλίγωρα θα το επιτύχω;

      ΚΡΕΩΝ
      Δεν αγαπώ τα μάταια και κούφια λόγια.


      ΟΙΔΙΠΟΥΣ
      Πες να μ’ απομακρύνουνε.

      ΚΡΕΩΝ
      Προχώρει κι άφησε σ’ εμέ τις δυό σου κόρες.

      ΟΙΔΙΠΟΥΣ
      Αχ! Μη μου τις παίρνεις-- !........

      ΚΡΕΩΝ
      Μη θέλεις να τα επιτυχαίνης
      όλα--γιατί όσα κι αν πέτυχες τα ’χασες όλα.

      ΧΟΡΟΣ
      Κάτοικοι της πατρίδας μου της Θήβας, ο Οιδίπους
      που εγώριζε τα αινίγματα τα δύσκολα να λύνη,
      κ’ ήτονε πολυζήλευτος και πολυτιμημένος,
      βλέπετε σε ποια τρικυμία δεινών είναι πεσμένος!
      Για τούτο, ο γνωστικός θνητός κανένανε δεν πρέπει
      ως την υστερνή στιγμή--να τον καλοτυχίζη,
      αν δεν περάση τη ζωή--χωρίς να δυστυχήση.





























[1] Δείσαντες ή στέρξαντες
[2] Ακολουθώ την διόρθωσιν του Nauck «ιερεύς» αντί «ιερής» των προσφάτων
    εκδόσεων, ως μάλλον ευκολύνουσαν την έννοιαν.
[3] Φοινίου σάλου
[4] Αναγή κατά Schneidewin
[5] Εις την Κόρινθον
[6] Εν κακοίς με λαμβάνεις.
[7] [Σημείωση του μεταγραφέα.Στο σημείο αυτό ο Κρέων απευθυνόμενος στους
    υπηρέτες της συνοδίας του Οιδίποδα τους λέει:
    «Αν των θνητών ντροπή δεν έχετε,
    σεβαστείτε τουλάχιστον
    την υπέρτατη του Ήλιου φλόγα,
    και μην αφήνετε φανερό τέτοιο μίασμα, που μήτε
    τα ιερά τα βρόχινα νερά θα το δεχθούνε,
    μήτε το φως, μήτε το χώμα...»]









End of the Project Gutenberg EBook of Oedipus The King, by Sophocle




Produced by Christos Alexandridis, Publisher Fexis1910,
Translation into modern Greek by Angelos Tanagras






Τίτλος: Ηλέκτρα
Συγγραφέας: Ευριπίδης
Μεταφραστής: Άγγελος Τανάγρας
Εκδόσεις Φέξη, 1910
Ηλεκτρονική μεταγραφή: Χρίστος Αλεξανδρίδης
e-mail: chrialex@myrealbox.com


Στην παρούσα ηλεκτρονική μεταγραφή διατηρηθήκαν, σε γενικές
γραμμές, η γλώσσα και η ορθογραφία του πρωτοτύπου. Επεμβάσεις
έγιναν μόνο εκεί που το απαιτούσαν οι διορθώσεις των τυπογραφικών
λαθών, η σαφήνεια του κειμένου και το μονοτονικό σύστημα.


ΥΠΟΘΕΣΙΣ

    Μετά την δολοφονίαν του Αγαμέμνονος ο Αίγισθος βασιλεύων του
Άργους υπανδρεύει την θυγατέρα εκείνου Ηλέκτραν με απλούν
γεωργόν, φοβούμενος μήπως, αν την έδιδεν εις τινα επίσημον,
εγεννώντο τέκνα, τα οποία καμμίαν ημέραν να τον εξεδικούντο δια το
έγκλημά του.
     Ο γεωργός όμως, ενάρετος και έντιμος άνθρωπος, δεν τολμά να την
εγγίση. Εν τω μεταξύ τότε φθάνει ο Ορέστης κρυφίως με τον φίλον
του Πυλάδην, ίνα εκδικηθή τον πατέρα του, αναγνωρίζεται μετά της
Ηλέκτρας και συμφωνεί μετ’ αυτής πώς να προβώσιν εις το έργον της
εκδικήσεως.
     Με τη συμβουλή γέροντος υπηρέτου, όστις άλλοτε μικρόν τον
έσωσεν από των χειρών του Αιγίσθου, κατορθώνει να πλησιάση εις
τινα θυσίαν τον Αίγισθον και να τον φονεύση, καθώς και την μητέρα
του Κλυταιμνήστραν, την οποίαν η Ηλέκτρα παρασύρει επί προφάσει
τινί εις την οικίαν της.
     Μετά το τέλος όμως της εκδικήσεως αρχίζουν να τον καταδιώκουν
αι εκδικήτριαι Ερινύες, ότε οι Διόσκουροι εμφανιζόμενοι και
επιρρίπτοντες το βάρος των γενομένων εις τον Απόλλωνα, την μεν
Ηλέκτραν υπανδρεύουν με τον Πυλάδην, τον δε Ορέστην διατάσσουν
να έλθη εις τας Αθήνας, όπου θα δικασθή εις τον Άρειον Πάγον υπό
των θεών και θα αθωωθή.




ΠΡΟΣΩΠΑ

ΗΛΕΚΤΡΑ
ΚΛΥΤΑΙΜΝΗΣΤΡΑ
ΟΡΕΣΤΗΣ
ΓΕΩΡΓΟΣ
ΠΡΕΣΒΥΤΗΣ
ΑΓΓΕΛΟΣ
ΔΙΟΣΚΟΥΡΟΙ
ΠΥΛΑΔΗΣ (βωβόν πρόσωπον)
ΧΟΡΟΣ ΜΥΚΗΝΑΙΩΝ ΓΥΝΑΙΚΩΝ


{Η σκηνή πλησίον του Άργους}


ΕΥΡΙΠΙΔΟΥ

ΗΛΕΚΤΡΑ


ΓΕΩΡΓΟΣ
     Ω αρχαίον Άργος και ρεύματα του Ινάχου, από τα οποία άλλοτε
έπλευσεν εις την Τρωάδα με χίλια πλοία ο βασιλεύς Αγαμέμνων, και
αφού εφόνευσε τον βασιλέα Πρίαμον και εκυρίευσε τη δοξασμένη
πόλι του Δαρδάνου, εκρέμασεν, όταν επέστρεψε, πολλά βαρβαρικά
λάφυρα εις τους υψηλούς ναούς!
     Εις αυτό αλήθεια η τύχη τον εβοήθησε° μόλις όμως εγύρισεν,
εφονεύθη μέσα εις το σπίτι του, με πανουργία της γυναικός του
Κλυταιμνήστρας από τον Αίγισθον τον υιό του Θυέστου.
     Και αυτός μεν έτσι εχάθη και άφησε τον παλαιό θρόνο του
Τάνταλου, βασιλεύει δε τώρα ο Αίγισθος με γυναίκα την σύζυγό του,
την κόρη του Τυνδάρεω. Από τα παιδιά όμως, που άφησεν ο
Αγαμέμνων, όταν έφυγεν εις την Τροία, τον μεν Ορέστη, που ήθελε να
σκοτώση ο Αίγισθος, τον έκλεψεν ο γέρω-παιδαγωγός του πατέρα του,
και τον έδωκεν εις την Φωκίδα, εις τον Στόφιο, να τον αναθρέψη, η δε
Ηλέκτρα έμεινε με την μητέρα της.
     Όταν αυτή έφθασεν εις τρυφεράν ηλικία γάμου, την εζήτουν
γυναίκα οι πρώτοι της Eλλάδος, αλλ’ ο Αίγισθος, φοβούμενος μήπως,
αν τυχόν υπανδρεύετο με κανένα επίσημον, γεννήση παιδί, που να
εκδικήση το φόνο του Αγαμέμνονος, την εκράτει κοντά του χωρίς να
την δίδη σε κενένα. Επειδή όμως και τούτο με τον καιρόν ήτον
επίφοβο, γιατί ημπορούσε ν’ αποκτήση κρυφά παιδιά με κανένα
επίσημον, εσκέφθη να την βγάλη από το μέσο, μόλις δε και μετά βίας
την έσωσεν από τα χέρια του η σκληρά μητέρα της, η οποία δια μεν
τον φόνο του ανδρός της εύρισκε δικαιολογίας, εφοβείτο όμως μήπως
γείνη μισητή, αν εσκότωνε και την κόρη της.
     Ένεκα όλων αυτών λοιπόν ιδού τι εμηχανεύθηκεν ο Αίγισθος.
Επροκήρυξε πρώτα αμοιβήν εις όποιον εσκότωνε τον φευγάτον υιό
του Αγαμέμνονος, και έπειτα έδωσεν εις εμένα την Ηλέκτραν γυναίκα.
Είναι αλήθεια ότι οι πατέρες μου είναι Μυκηναίοι την καταγωγή, και
γι’ αυτό δεν ημπορεί να με κατηγορήση κανείς, διότι το γένος μας
είναι καλόν, αλλ’ είμεθα πτωχοί, και ο πτωχός χάνει την ευγένειά του.
     Την έδωσε λοιπόν εις εμένα τον μικρό, για να έχη μικρό και τον
φόβο, διότι, αν η Ηλέκτρα είχεν ισχυρόν άνδρα, αυτός θα έφερε πάλιν
εις το μέσο τον λησμονημένο φόνο του Αγαμέμνονος, και ο Αίγισθος
θα εύρισκε τα επίχειρα των όσων έκαμεν. Εγώ όμως, ας είναι μάρτυς
μου η Κύπρις  Αφροδίτη, δεν ηθέλησα ποτέ να την υποβάλω εις τον
εξευτελισμόν ενός τέτοιου γάμου, και είναι ακόμη παρθένος.
Εθεώρησα άσχημο να ταπεινώσω παιδιά επισήμων ανθρώπων, ενώ
εγώ δεν είμαι άξιος αυτών. Και λυπούμαι μόνο τον τάχα συγγενή μου,
τον δυστυχισμένον  Ορέστην, αν έλθη ποτέ εις το Άργος και ιδή το
εξευτελισμένο συνοικέσιο της αδελφής του.
     Όποιος δε με νομίζει ανόητο, διότι έχω εις το σπίτι μου νέαν
παρθένον και δεν την αγγίζω, ας ηξεύρη ότι μετρά την αρετή με κακό
μέτρο, και ότι ο ίδιος δεν είναι ενάρετος άνθρωπος.

ΗΛΕΚΤΡΑ (εμβαίνουσα)
     Σκοτεινή νύχτα, μητέρα των χρυσών άστρων, όπου με την στάμναν
αυτήν εις το κεφάλι έρχομαι εις τας πηγάς του ποταμού, όχι τόσον από
ανάγκην, αλλά για να βλέπουν οι θεοί την ύβριν του Αιγίσθου, και για
να χύνω θρήνους εις τον απέραντον ουρανό για τον πατέρα μου! Η
σκύλλα η κόρη του Τυνδάρεω, η μητέρα μου, με έδιωξε χάριν του
ανδρός της από το σπίτι, και, επειδή έκαμε άλλα παιδιά με τον
Αίγισθον, δεν φροντίζει πειά ούτε για τον Ορέστη ούτε για μένα.

ΓΕΩΡΓΟΣ
     Γιατί κοπιάζεις έτσι, δυστυχισμένη, για μένα, ενώ έχεις τόσαις
συμφοραίς, ενώ ήσουν πριν τόσον καλοαναθρεμμένη; Χίλιες φοραίς
σου το λέγω, και όμως συ δεν ακούς!

ΗΛΕΚΤΡΑ
     Εσένα εγώ σε θεωρώ αγαπητό σαν τους αθανάτους θεούς, γιατί δεν
με εξευτέλισες ακόμη περισσότερον εις τα δεινά μου. Είναι μεγάλη
τύχη εις τον άνθρωπον να εύρη τέτοια παρηγοριά μεγάλης συμφοράς.
Γι’ αυτό πρέπει και μόνη να σε ανακουφίζω από τους κόπους σου για
να τους υποφέρης ευκολώτερα και να μοιράζωμαι τας εργασίας σου.
Εσύ έχεις αρκετά έξω να εργάζεσαι. Για ό, τι όμως υπάρχει εις το
σπίτι, είναι ιδικό μας καθήκον να φροντίζομεν. Είναι τόσον
ευχάριστον εις τον εργατικό, όταν γυρίζη εις το σπιτικό του, να
ευρίσκη όλα τακτικά!

ΓΕΩΡΓΟΣ
     Αφού έτσι νομίζεις, πήγαινε! άλλως τε και η βρύσι δεν είναι
μακρυά. Εγώ μόλις ξημερώση θα φέρω τα βώδια εις τα χωράφια, και
θα σπείρω, γιατί κανείς οκνηρός δεν ημπορεί να κερδίζη την ζωή του
μόνο με παρακάλεια προς τους θεούς εις το στόμα.
(Εξέρχονται)

ΟΡΕΣΤΗΣ (εισέρχεται με τον Πυλάδην)
     Πυλάδη, εσένα εγώ σε θεωρώ περισσότερον από όλους τους
άλλους ανθρώπους φίλο μου και σύντροφον εγκαρδιακό μου, γιατί
μόνος εσύ μου έμεινες αφωσιωμένος, ενώ υπέφερα  ό, τι υποφέρω από
τον Αίγισθον, που εσκότωσε με την κακούργο μητέρα μου τον
αγαπημένο μου πατέρα!
     Τώρα φθάνω από το μαντείο των Δελφών εις το Άργος, χωρίς να το
ηξεύρη κανείς, για να εκδικήσω τον θάνατόν του. Επήγα αυτή την
νύκατα εις τον τάφον του και κρυφά από τον βασιλέα του τόπου έχυσα
τα δάκρυά μου, έκοψα αφιέρωμα τα μαλλιά μου και έσφαξα επάνω εις
την νεκρική φωτιά ένα πρόβατο. Μέσα εις τα τείχη δεν πηγαίνω, διότι
ήλθα εις τα σύνορα ακριβώς του Άργους με δυο σκοπούς. Να φύγω
πρώτα γρήγορα εις άλλη χώρα, αν κανείς με αναγνωρίση, και έπειτα
να προσπαθήσω να εύρω την αδελφή μου, η οποία λέγουν ότι
υπανδρεύθη και κατοικεί εδώ. Θέλω να συνεννοηθώ μαζύ της για τον
φόνο του Αιγίσθου και να μάθω ακριβώς τι γίνεται μέσα εις τα τείχη.
     Τώρα λοιπόν, επειδή η αυγή αρχίζει να φωτίζη, ας περιπατώμεν
εδώ εις το μονοπάτι έξω από τον δρόμο, διότι κάποιος γεωργός ή
υπηρέτρια θα φανή, από τους οποίους θα πληροφορηθώμεν αν η
αδελφή μου κατοικεί εδώ. Αλλά να! βλέπω μίαν υπηρέτριαν, η οποία
έχει στάμνα εις το κουρεμένο κεφάλι της. Ας καθήσωμεν και ας την
ερωτήσωμεν, μήπως μάθωμεν τίποτε για ό, τι ήλθαμεν εις αυτόν τον
τόπον.

ΗΛΕΚΤΡΑ (εισερχομένη)
     Τάχυνε τα βήματά σου... εμπρός! και χύνε δάκρυα!....
Αλλοίμονο! Αλλοίμονό μου!
     Είμαι κόρη του Αγαμέμνονος, μ’ εγέννησεν η Κλυταιμνήστρα, η
μισητή κόρη του Τυνδάρεω και με ονομάζουν την δυστυχισμένην οι
πολίται Ηλέκτραν. Αλλοίμονον! Αλλοίμονο! τι φρικτή κατάστασις! τι
ανυπόφορος είναι η ζωή μου!..... Και συ πατέρα μου, κείτεσαι εις τον
Άδην,  σφαγμένος από τον Αίγισθο και την γυναίκα του!
     Κλάψε, κακομοίρα, τον ίδιο θρήνο πάλι, ζήτησε παρηγοριάν εις
την ευχαρίστησι των δακρύων!.... και τάχυνε το βήμα σου... είναι
καιρός! εμπρός, εμπρός! χύνε δάκρυα... Αλλοίμονον! Αλλοίμονόν
μου!
     Εις ποια πόλι, εις ποιο σπίτι, καϋμένε αδελφέ, πλανάσαι και
αφήνεις σε φρικταίς συμφοραίς την δυστυχισμένη αδελφή σου; Έλα
να με σώσης από τα δεινά αυτά και να εκδικήσης τον φρικτό φόνο του
πατέρα μας... Φέρε εις το Άργος το πλανημένο βήμα σου!
     Ας καταιβάσω την στάμναν από το κεφάλι μου για να κλάψω τώρα
την χαραυγή τον πατέρα μου με θρήνους εγκαρδίους. Φωνές πόνου,
μοιρολόγια σου στέλλω με κλάματα κάτω από την γη, πατέρα... Με
αυτά τρώγω την ζωή μου, ξεσχίζω με τα νύχια το πρόσωπό μου, και
χτυπώ με τα χέρια  το ασχημισμένον από το κούρευμα κεφάλι μου. Το
εκούρευσα για τον θάνατό σου! Αι! Αι! ... χτύπα το κεφάλι σου!...
Όπως κλαίει μελωδικός κύκνος εις τα ρεύματα του ποταμού τον
αγαπημένο του γονιό που εσκοτώθηκε μέσα σε δολερά βράχια, έτσι
και εγώ σε κλαίω, πατέρα μου, εσένα και τα τελευταία λουτρά που
έλουσες το σώμα σου, εις το φρικτό κρεββάτι του θανάτου...
     Αχ! Αχ! το πικρό χτύπημα του κοπιδιού... η πικρά επιστροφή σου
από την Τροίαν!.... Δεν σε εδέχθηκε με ταινίας η γυναίκα σου, ούτε με
στεφάνους, αλλά με δίστομο μαχαίρι σε έκαμε ελεεινό παίγνιο εις τον
Αίγισθο και επήρε τον δόλιον άνδρα της...

ΧΟΡΟΣ (εισερχόμενος)
     Ω! κόρη Αγαμέμνονος Ηλέκτρα, ήλθαμεν εις το αγροτικό σπίτι
σου, γιατί έφθασε κάποιος γαλακτοπότης  ορεσίβιος Μυκηναίος, που
ειδοποίησεν ότι οι Αργείοι ετοιμάζουν μεθαύριο θυσίαν και ότι όλαι αι
νέαι θα παρελάσουν εις τον ναόν της Ήρας!

ΗΛΕΚΤΡΑ
     Δεν είναι για εορτάς, δεν είναι για χρυσά στολίδια η ψυχή μου,
καλές μου. Ούτε θα χορέψω η δυστυχισμένη εγώ μαζύ με τας
γυναίκας του Άργους. Με δάκρυα χορεύω και δάκρυα σκέπτομαι η
κακομοίρα κάθε ημέραν. Ιδέτε τα ρυπαρά μαλλιά μου και την
κατάστασι των ρούχων μου, αν πρέπουν εις την βασιλική κόρη του
Αγαμέμνονος, και εις την Τροίαν, που ενθυμείται την δόξαν του!.....

ΧΟΡΟΣ
     ΄Ελα μαζύ μας, η θεά είναι μεγάλη! Θα σου δανείσω εγώ πλούσια
ενδύματα να ενδυθής και χρυσά κοσμήματα να στολισθής! Νομίζεις
τάχα ότι με τα δάκρυα και αν δεν τιμάς τους θεούς θα νικήσης τους
εχθρούς σου; Όχι με στεναγμούς, αλλά με παρακλήσεις προς τους
θεούς θα ευτυχήσης κόρη μου!

ΗΛΕΚΤΡΑ
     Κανείς από τους θεούς δεν ακούει τους θρήνους μου, ούτε
ενθυμείται τον παλαιό φόνον του πατέρα μου και τον πλανώμενον
αδελφόν μου, που, μολονότι από τέτοιον ένδοξον γένος, τρέχει τώρα
εις άλλους τόπους ελεεινός, αναγκασμένος να εργάζεται για να ζη!
Και εγώ δε διωγμένη από το πατρικό μου σπίτι κατοικώ και λιώνω την
ψυχή μου εις το πτωχικό αυτό καλύβι, μέσα εις τους αγρίους βράχους,
ενώ η μητέρα μου εις το κρεββάτι του εγκλήματος είναι γυναίκα
άλλου.

ΧΟΡΟΣ
     Πολλών κακών αιτία έγεινεν εις τους Έλληνας και εις την
οικογένειάν σας η Ελένη, η αδελφή της μητέρας σου!

ΗΛΕΚΤΡΑ (βλέπουσα τον Ορέστην)
     Αλλοίμονο, γυναίκες... παύω τα θρηνολογήματά μου! Βλέπω ότι
ξένοι κρυμμένοι κοντά εις την εστίαν, εις το σπίτι μου, βγαίνουν από
τον κρυψώνα των... Ας φύγωμεν, σεις εις το μονοπάτι, και εγώ εις το
σπίτι, μήπως μας κάνουν κανέν κακόν!

ΟΡΕΣΤΗΣ (εισερχόμενος)
     Μείναι, δυστυχισμένη! μη με φοβάσαι!....

ΗΛΕΚΤΡΑ
     Ω! Φοίβε Απόλλων! σε παρακαλώ σώσε με μη με σκοτώσουν!

ΟΡΕΣΤΗΣ
     Αν ήθελα να σκοτώσω, θα εσκότωνα μάλλον άλλους,
περισσότερον εχθρούς από σε ...

ΗΛΕΚΤΡΑ
     Φύγε! μη μ’ εγγίζης° δεν έχεις δικαίωμα να με εγγίσης...

ΟΡΕΣΤΗΣ
     Τίποτε δεν έχω μεγαλύτερο δικαίωμα να εγγίζω εις αυτόν τον
κόσμον!

ΗΛΕΚΤΡΑ
     Τότε πώς παραμονεύεις με το σπαθί στο χέρι εις το σπίτι μου;

ΟΡΕΣΤΗΣ
     Στάσου και άκουσέ με, και αμέσως θα αλλάξης γνώμη.

ΗΛΕΚΤΡΑ
     Λέγε λοιπόν, αφού ούτως ή άλλως είσαι δυνατώτερος  και μ’ έχεις
εις την διάθεσί σου!

ΟΡΕΣΤΗΣ
     Σου φέρνω μηνύματα από τον αδελφό σου.

ΗΛΕΚΤΡΑ
     Ω! αγαπημένε μου! Ζη... απέθανε;...

ΟΡΕΣΤΗΣ
     Ζη! Αυτή είναι η πρώτη καλή είδησις που σου φέρνω.

ΗΛΕΚΤΡΑ
     Καλό να έχης για τους καλούς λόγους σου!

ΟΡΕΣΤΗΣ
     Τις καλές αυτές ευχές σου μοιράζω και εις τους δυο μας.

ΗΛΕΚΤΡΑ
     Και εις ποίον μέρος έχει ο δυστυχισμένος το καταφύγιό του;

ΟΡΕΣΤΗΣ
     Φθείρεται πλανώμενος από πόλιν εις πόλιν.

ΗΛΕΚΤΡΑ
     Μήπως στερείται άραγε;


ΟΡΕΣΤΗΣ
     Αυτό όχι! Αλλά είναι φυγάς, και ένας φυγάς είναι πάντοτε
δυστυχισμένος.

ΗΛΕΚΤΡΑ
     Και τι μήνυμα μου φέρνεις απ’ αυτόν;

ΟΡΕΣΤΗΣ
     Ήλθα να ιδώ αν ζης... Και πώς περνάς με την συμφορά σου.

ΗΛΕΚΤΡΑ
     Τότε βλέπεις πρώτα το αδυνατισμένο σώμα μου...

ΟΡΕΣΤΗΣ
     Οι πίκρες το αφάνισαν, και γι’ αυτό πονεί η ψυχή μου.

ΗΛΕΚΤΡΑ
     Βλέπεις και το κεφάλι μου το ασχημισμένον από το ξυράφι.

ΟΡΕΣΤΗΣ
     Από την λύπην βέβαια για τον αδελφόν  σου ή για τον αποθαμένο
πατέρα σου.

ΗΛΕΚΤΡΑ
     Αχ! Και τι ημπορεί να μου είναι αγαπητότερον από τα δύο αυτά;

ΟΡΕΣΤΗΣ
     Α! και νομίζεις τάχα ότι δεν σε αγαπά και ο αδελφός σου;

ΗΛΕΚΤΡΑ
     Εκείνος είναι μακρυά, δεν είναι εδώ.

ΟΡΕΣΤΗΣ
     Και γιατί κατοικείς τόσον μακρυά από την πόλιν;

ΗΛΕΚΤΡΑ
     Υπανδρεύθηκα, ξένε! Έκαμα ελεεινόν γάμον.

ΟΡΕΣΤΗΣ
     Α! τον δυστυχισμένο τον αδελφόν σου, όταν το μάθη… Και με
ποιόν από τους Μυκηναίους;

ΗΛΕΚΤΡΑ
     Όχι βέβαια μ’ εκείνον που θα ήλπιζε να με υπανδρεύση ο πατέρας
μου.

ΟΡΕΣΤΗΣ
     Ειπέ μου τα λοιπόν όλα για να τα διηγηθώ εις τον αδελφό σου!


ΗΛΕΚΤΡΑ
     Εδώ κατοικεί ο άνδρας μου, εις αυτό το μακρυνό σπίτι.

ΟΡΕΣΤΗΣ
     Και τι σπίτι είν’ αυτό; Κανενός σκαφτιά ή κανενός κτηνοβοσκού;

ΗΛΕΚΤΡΑ
     Είναι πτωχός άνθρωπος, αλλά γενναιόφρων και ευλαβής μαζί μου!

ΟΡΕΣΤΗΣ
     Και τι είδος ευλαβείας έχει προς εσέ;

ΗΛΕΚΤΡΑ
     Δεν ετόλμησε ποτέ να με εγγίση σαν σύζυγος!

ΟΡΕΣΤΗΣ
     Και γιατί; άραγε από καμμίαν ευσεβή αιτίαν ή διότι σε καταφρονεί;

ΗΛΕΚΤΡΑ
     Δεν ήθελε να εξευτελίση τους γονείς μου!

ΟΡΕΣΤΗΣ
     Και πώς; δεν εχάρηκε τάχα να κάμη ένα τέτοιον γάμον;

ΗΛΕΚΤΡΑ
     Δεν νομίζει ότι είχε δικαίωμα να με υπανδρεύση εκείνος που με
έδωσεν εις αυτόν.

ΟΡΕΣΤΗΣ
     Εννοώ! φοβείται τότε μήπως τον τιμωρήση καμμίαν ημέραν ο
Ορέστης.

ΗΛΕΚΤΡΑ
     Αυτό είναι βέβαια μια από τας αιτίας°  αλλ’ είναι και ενάρετος
άνθρωπος!

ΟΡΕΣΤΗΣ
     Πράγματι φαίνεται ενάρετος και πρέπει να ανταμειφθή.

ΗΛΕΚΤΡΑ
     Τούτο θα γίνει, αν επιστρέψη ποτέ εκείνος που είναι μακρυά.

ΟΡΕΣΤΗΣ
     Και τα υπέφερε αυτά η μητέρα σου;

ΗΛΕΚΤΡΑ
     Αι γυναίκες, ξένε, αγαπούν τους άνδρας των και όχι τα παιδιά των.

ΟΡΕΣΤΗΣ
     Γιατί όμως σ’ εξευτέλισε τόσον ο Αίγισθος;

ΗΛΕΚΤΡΑ
     Μη τυχόν αποκτήσω παιδιά με κανένα ισχυρόν πατέρα...

ΟΡΕΣΤΗΣ
     Θα εφοβήθηκε βέβαια μήπως αυτά τον εκδικηθούν για ό, τι έκαμε.

ΗΛΕΚΤΡΑ
     Ναι! αυτό εσκέφθηκε, που είθε να τον τιμωρήση ο θεός.

ΟΡΕΣΤΗΣ
     Και ηξεύρει ο Αίγισθος ότι είσαι ακόμη παρθένος;

ΗΛΕΚΤΡΑ
     Όχι! το κρατούμεν προσεκτικά μυστικόν.

ΟΡΕΣΤΗΣ(δεικνύων τον χορόν)
     Αλλά αι φίλαι σου αυταί ακούουν ό, τι μου είπες;

ΗΛΕΚΤΡΑ
     Μη φοβείσαι, είναι πισταί! Φυλάττουν και τα ιδικά μου και τα
ιδικά σου λόγια μυστικά.

ΟΡΕΣΤΗΣ
     Λοιπόν τι νομίζεις ότι θα εγίνετο, αν εγύριζε ο Ορέστης εις το
Άργος;

ΗΛΕΚΤΡΑ
     Και ερωτάς; Ούτε καν να το ειπής έπρεπε! Θα ήταν μάλιστα καιρός
να το κάμη!

ΟΡΕΣΤΗΣ
     Και αν ήρχετο πώς θα ήτο δυνατόν να σκοτώση τους δολοφόνους
του πατέρα του;

ΗΛΕΚΤΡΑ
     Απλούστατα! Αν τολμήση να κάμη εις αυτούς ό, τι εκείνοι
ετόλμησαν εις τον πατέρα του.

ΟΡΕΣΤΗΣ
     Και θα είχες τάχα το θάρρος να σκοτώσης μαζύ του την μητέρα
σου;

ΗΛΕΚΤΡΑ
     Ναι! με τον ίδιον μάλιστα πέλεκυν που εσκοτώθηκεν ο πατέρας
μου.

ΟΡΕΣΤΗΣ
     Να ειπώ αυτά εις τον αδελφό σου για βέβαια από μέρους σου;

ΗΛΕΚΤΡΑ
     Ας πεθάνω, αφού πρώτα χύσω επάνω μου το αίμα της μητέρας μου.

ΟΡΕΣΤΗΣ
     Αχ! αν ήταν ο Ορέστης εδώ να άκουε αυτά τα λόγια!

ΗΛΕΚΤΡΑ
Αλλά ξένε, δεν θα τον εγνώριζα, και να τον έβλεπα ακόμη.

ΟΡΕΣΤΗΣ
     Αυτό δεν είναι διόλου παράξενον° είσθε παιδιά και οι δύο, όταν
εχωρισθήκατε.

ΗΛΕΚΤΡΑ
     Ένας μόνον ημπορούσε να τον αναγνωρίση από όσους μου είναι
αφωσιωμένοι.

ΟΡΕΣΤΗΣ
     Μήπως εκείνος, που λέγουν ότι τον έσωσεν, όταν ο Αίγισθος ήθελε
να τον σκοτώση;

ΗΛΕΚΤΡΑ
     Ναι! ο γέρο-παιδαγωγός του πατέρα μας.

ΟΡΕΣΤΗΣ
     Και έχει άραγε μνήμα ο αποθαμμένος πατέρας σου;

ΗΛΕΚΤΡΑ
     Τον έθαψαν όπως όπως, αφού τον επέταξαν από το σπίτι του.

ΟΡΕΣΤΗΣ
     Αλλοίμονο! τι λέγεις; Φυσικόν, βλέπεις, είναι να λυπήται κάθε
άνθρωπος και με ξένους πόνους... Ειπέ μου όμως για να διηγηθώ εις
τον αδελφό σου τας θλιβεράς αυτάς πληροφορίας που πρέπει να μάθη.
Ο βάναυσος δεν αισθάνεται ευσπλαχνίαν° το αίσθημα αυτό υπάρχει
μόνον εις τον ανεπτυγμένον άνθρωπο, και βέβαια ένας τέτοιος δεν
ακούει χωρίς πόνο τα δίκαια παράπονα του άλλου.

ΧΟΡΟΣ
     Και η ιδική μου η ψυχή ποθεί τα ίδια να ακούση, γιατί κατοικώ
μακρυά από την πόλι και δεν ηξεύρω τα κακά που γίνονται μέσα εις
αυτήν! Τώρα λοιπόν ήθελα να μάθω και εγώ!...

ΗΛΕΚΤΡΑ
     Τότε, αφού πρέπει, θα τα ειπώ, και πράγματι πρέπει να ειπώ εις ένα
φίλο τας πικράς περιπετείας εμού και του πατέρα μου! Παρακαλώ
λοιπόν, ξένε, διηγήσου εις τον Ορέστην τα δυστυχήματά μας° πρώτον
τι φορέματα φορώ, την ρυπαρότητα όπου ζω, και το σπίτι όπου μένω,
έπειτα από τα βασιλικά μέγαρα όπου εκαθήμην άλλοτε... Υφαίνω με
τα ίδια χέρια μου τα ρούχα μου, αλλέως θα μείνω γυμνή και
υστερημένη, φέρνω η ίδια από τον ποταμό νερό, μακρυά από τας
εορτάς και τους χορούς, υπανδρευμένη και όμως παρθένος...
     Απαρνούμαι ακόμη και τον Κάστορα τον συγγενή μας, με τον
οποίο με είχαν αρραβωνιάση πριν ακόμη γίνει θεός, και η μητέρα μου
κάθεται επάνω εις Φρυγικά λάφυρα σε θρόνο, και γύρω από το
κάθισμά της στέκονται Ασιαναί δούλαι που ηχμαλώτισε ο πατέρας
μου, ζωσμέναι με χρυσάς πόρπας τα φορέματά των.
     Το μαύρον αίμα του πατέρα μας σαπίζει ακόμη εις τους τοίχους, ο
δε δολοφόνος του εμβαίνει αυθάδης εις τα πολεμικά αμάξια του και
αλαζονεύεται κρατών εις τα κακούργα χέρια του το σκήπτρο με το
οποίον εκείνος άλλοτε εστρατηλάτει τους Έλληνας...
     Ο καταφρονημένος τάφος του Αγαμέμνονος ούτε αφιερώματα είδε
ποτέ, ούτε κλωνάρι μυρσίνης° η φωτιά όπου εκάη μένει χωρίς
στολίσματα, όταν δε μεθύση ο ένδοξος άνδρας της μητέρας μου, πηδά
καθώς λέγουν, εις τον τάφο, και κτυπά με πέτρες το λίθινο μνήμα και
τολμά να λέγη για μας: «Πού είναι ο υιός σου ο Ορέστης; Ωραία
υπερασπίζεται το μνήμα σου!...»
     Έτσι τον υβρίζει ενώ αυτός είναι μακρυά... Αλλά σε παρακαλώ,
ξένε, διηγήσου του όλα αυτά!... Πολλοί του τα μηνούν, και τα λόγια
των διερμηνεύω εγώ... εγώ ναι!... τα χέρια μου , η γλώσσα μου, ο
δυστυχισμένος νους μου, το ξυρισμένο κεφάλι μου, και ο πατέρας του
ο ίδιος ακόμη!... Διότι βέβαια θα είναι άξιο περιφρονήσεως, ο πατέρας
του να νικήση τους Φρύγας, και εκείνος νέος και από τέτοιο γένος να
μη ημπορέση να σκοτώση ένα μόνον άνθρωπον!...

ΧΟΡΟΣ
     Βλέπω τον άνδρα σου να επιστρέφη εις το σπίτι, αφού ετελείωσε
τας εργασίας του.

ΓΕΩΡΓΟΣ (εισερχόμενος)
     Τι ξένοι είναι αυτοί εμπρός εις το σπίτι μου; Και γιατί ήλθαν εδώ
τόσο μακράν εις αυτό το χωρικό σπίτι;
     Εμένα θέλουν βέβαια, γιατί δεν αρμόζει εις τις γυναίκες να
στέκωνται με νέους άνδρας.

ΗΛΕΚΤΡΑ
     Ω! αγαπητέ μου, μη βάλης υποψίαν εις τον νου σου... θα μάθης
αμέσως τι συμβαίνει. Οι ξένοι αυτοί μου φέρουν μηνύματα από τον
Ορέστην... Συγχωρήσατε, ξένοι, τα λόγια του ανδρός μου.

ΓΕΩΡΓΟΣ
     Και τι νέα φέρουν; Ζη ακόμα και βλέπει το φως;

ΗΛΕΚΤΡΑ
     Έτσι λέγουν και τους πιστεύω.

ΓΕΩΡΓΟΣ
     Ενθυμείται άραγε τον πατέρα του και τα δυστυχήματά του;


ΗΛΕΚΤΡΑ
     Ελπίζω! Είναι όμως ανίσχυρος φυγάς.

ΓΕΩΡΓΟΣ
     Και τι μηνύματα μας φέρουν από τον Ορέστην;

ΗΛΕΚΤΡΑ
     Τους έστειλε να ιδούν τα δεινοπαθήματά μου!

ΓΕΩΡΓΟΣ
     Τότε μερικά τα βλέπουν, και τα άλλα βέβαια τα λέγεις
η ίδια.

ΗΛΕΚΤΡΑ
     Τα ηξεύρουν όλα, τους επληροφόρησα για όλα.

ΓΕΩΡΓΟΣ (προς τους ξένους)
     Τότε αυτή η θύρα έπρεπε πολύ πρωτήτερα ν’ ανοιχθή για σας.
Ορίστε μέσα!... Θα σας φιλοξενήσωμεν για τας καλάς ειδήσεις σας,
όπως ημπορούμεν καλλίτερα, εις το σπίτι μας! Σεις, υπηρέται, φέρετε
τα πράγματά των μέσα... Μην αρνηθήτε, αγαπητοί, που έρχεσθε από
αγαπητόν άνθρωπο, διότι, αν και είμαι πτωχός, δεν θα μ’ ευρήτε και
αγενή.

ΟΡΕΣΤΗΣ
     Μα τους θεούς! αυτός είναι που σ’ εσεβάσθηκε για να μη
εντροπιάση τον Ορέστη;

ΗΛΕΚΤΡΑ
     Αυτός είναι ο σύζυγός μου, της δυστυχισμένης.

ΟΡΕΣΤΗΣ
     Αι! δεν υπάρχει λοιπόν κανέν διακριτικό της ευγενείας!
     Κάποια ατέλεια είναι εις την ανθρώπινη φύσι! Πολλάκις είδα υιόν
από καλό πατέρα να μην αξίζη τίποτε, και άλλοτε πάλι καλά παιδιά
από κακούς γονείς. Είδα ακόμη μικροπρέπειαν εις πλούσιους και
μεγαλοφροσύνην εις πτωχούς. Πώς ημπορεί λοιπόν να κρίνη κανείς
ορθώς;
     Από τον πλούτο τάχα; Κακό θα είναι το κριτήριό του. Από την
φτώχεια πάλι; Αλλά και αυτή δεν είναι καλλιτέρα, διότι εις περίστασιν
ανάγκης διδάσκει εις τον άνθρωπο το κακόν... Αλλά να ειπώ άραγε
από τα όπλα; Ποίος όμως ημπορεί να κρίνη μόνον από τα όπλα ποίος
είναι ο ανδρείος; Το καλλίτερον λοιπόν είναι από το να μην υπάρχη
κανείς κανών εις αυτά!
     Ο άνθρωπος αυτός ούτε μεταξύ των Αργείων έχει καμμία
σημασίαν, ούτε  πλούτον, ούτε λάμψι προγονικού ονόματος. Είναι
απλώς ένας από τον όχλο, και όμως έτυχε να είναι από τους αρίστους.
     Ω! σεις, που ευρίσκεσθε εις την πλάνη, γεμάτοι από ματαίας
προλήψεις, δεν θα συνετισθήτε; Δεν θα μάθετε να κρίνετε από τα
λόγια των τους ανθρώπους, και από τον τρόπο του φέρεσθαι στους
ευγενείς; Όπου ευρίσκονται τέτοιοι άνθρωποι, εκεί προοδεύει η
πολιτεία και ο ιδιωτικός βίος, ενώ οι ανόητοι ομοιάζουν με αγάλματα
για στολισμό των πλατειών. Ο εύρωστος δεν είναι ανδρειότερος από
τον αδύνατον εμπρός εις τον εχθρόν, η γενναιότης είναι έμφυτος εις
την ψυχή. Και αυτός όμως, και ο απών υιός του Αγαμέμνονος, δια τον
οποίον είμεθα εδώ, είναι άνθρωποι άξιοι πάσης τιμής.
     Δεχόμεθα την φιλοξενία σας! Ελάτε μέσα εις το σπίτι, υπηρέται.
Εγώ προτιμώ να φιλοξενούμαι εγκαρδίως από ένα πτωχό, παρά χωρίς
όρεξιν από ένα πλούσιο!
(Προς την Ηλέκτραν)
Και επαινώ μεν την υποδοχή του ανθρώπου αυτού, θα επροτιμούσα
όμως να μ’ εφιλοξένει ο αδελφός σου ευτυχισμένος, εις ευτυχισμένο
σπίτι. Ίσως όμως τούτο κάποτε γίνει, διότι του Απόλλωνος οι
χρησμοί είναι αληθινοί, ενώ τα λόγια των ανθρώπων, εγώ
τουλάχιστον, ούτε καν τα προσέχω.

ΧΟΡΟΣ(προς την Ηλέκτραν)
     Τώρα αισθάνομαι πιο ζεστή την καρδιά μου. Ίσως με ολίγον
καιρό αλλάξη η τύχη σου.

ΗΛΕΚΤΡΑ (προς τον Γεωργόν)
     Γιατί τώρα, δυστυχισμένε, να δεχθής να φιλοξενήσης ξένους
καλλιτέρους σου, ενώ ήξευρες καλά την φτώχεια του σπιτιού σου;

ΓΕΩΡΓΟΣ
     Και γιατί; Αν είναι πράγματι, όπως φαίνονται, ευγενείς, θα
ευχαριστηθούν και με τα ολίγα όπως και με τα πολλά.

ΗΛΕΚΤΡΑ
     Τέλος πάντων, αφού πτωχός είσαι και το σφάλμα έκαμες, πήγαινε
εις τον γέροντα παιδαγωγό του αγαπητού μου πατέρα, που κατοικεί εις
τον ποταμόν Ταναόν εις τα όρια Σπάρτης και Άργους βόσκων
εξόριστος πρόβατα, και ειπέ του να έλθη εδώ να ετοιμάση κάτι δια να
φάγουν οι ξένοι. Εκείνος θα ευχαριστηθή πολύ και θα ευχαριστήση
τους θεούς, όταν ακούση ότι ζη το παιδί που έσωσεν άλλοτε!
Από το πατρικό μας σπίτι, βλέπεις, η μητέρα μου δεν θα μας έδιδε
τίποτε και θα της εφέραμε μάλιστα κακήν είδησιν, αν εμάνθανε, η
ελεεινή, ότι ζη ακόμη ο Ορέστης.

ΓΕΩΡΓΟΣ
     Αφού θέλεις, θα τα είπω αυτά εις τον γέροντα, συ όμως πήγαινε
όσον το ταχύτερο μέσα και ετοίμαζε ό, τι χρειάζεται. Μια νοικοκυρά,
όταν θέλη, ημπορεί να εύρη πολλά κατάλληλα για φαγητό και
υπάρχουν αρκετά ακόμη εις το σπίτι, ώστε να χορτάσουν μιαν ημέραν
οι ξένοι μας. Εις τέτοιας περιστάσεις παραδέχομαι ότι τα χρήματα
έχουν μεγάλη χρησιμότητα! Περιποιείται κανείς τους ξένους του και
αν ασθενήση εξοδεύει και γίνεται καλά. Η καθημερινή όμως τροφή
δεν ευρίσκω να έχη μεγάλη σημασία, διότι και ο πλούσιος και ο
πτωχός δεν διαφέρουν, όταν είναι χορτάτοι.(Εξέρχεται)

ΧΟΡΟΣ
     Υπερήφανα πλοία, όσα ποτέ επήγατε με τα αμέτρητα κουπιά εις
την Τροίαν χορεύοντα μαζί με τας Νηρηΐδας, όταν τα φιλόμουσα
δελφίνια κολυμβώντα δίπλα εις τα μαύρα έμβολα των πλοίων
επρόπεμπαν τον ελαφρόποδο Αχιλλέα τον υιό της Θέτιδος με τον
Αγαμέμνονα δια τας ακτάς της Tρωάδος εις τον Σιμόεντα ποταμό!...
     Αι Νηρηΐδες άφησαν τα περιγιάλια της Ευβοίας και έφεραν από τα
χρυσά αμόνια του Ηφαίστου τα καλοδουλεμμένα όπλα, προσπαθούσαι
να εύρουν μέσα εις το Πήλιον και τα δάση των κορυφών της ιεράς
Όσσας, όπου αι νύμφαι έχουν τας σκοπιάς των, που ανέτρεφεν ο
ιππότης Πηλεύς την δόξαν της Ελλάδος, τον γρήγορον υιόν της
θαλασσίας Θέτιδος!
     Εις τον λιμένα του Ναυπλίου κάποιος επιστρέψας από το Ίλιον
περιέγραφε, ω υιέ της Θέτιδος, τα εμβλήματα της ενδόξου ασπίδος
σου, που ήσαν φόβος δια τους Φρύγας!
     Εις τον εξωτερικό κύκλον εφαίνετο ο Περσεύς, πετών επάνω εις
την θάλασσα με τα πτερωτά του πέδιλα, και κρατών την κεφαλήν της
Γοργόνος μαζί με τον Ερμήν τον αγγελιοφόρο του Διός, τον υιόν της
Μαίας, τον προστάτη των εξοχών.
     Εις το μέσο της ασπίδος έλαμπεν ο φωτεινός δίσκος του ηλίου με
τους πτερωτούς ίππους του, και οι ουράνιοι χοροί των άστρων, αι
Πλειάδες και αι Υάδες, φόβητρα του Έκτορος.
     Επάνω εις το χρυσοστόλιστο κράνος του ήσαν καλλίφωνοι Σφίγγες
κρατούσαι εις τα νύχια τα θύματά των.
     Εις τον θώρακα, με τον οποίο εσκέπαζε τα πλευρά του, εξώρμα
πυρίπνους και γαμψώνυχος Χίμαιρα, βλέπουσα εις τον αέρα τον
Πήγασον, και εις το φονικό ξίφος του έτρεχαν καλπάζοντα άλογα,
γύρω από τα οποία ανεσηκώνετο μαύρος κονιορτός!
     Τέτοιων ανθρώπων στρατηλάτην εσκότωσες, κόρη του Τυνδάρεω,
σκληρά σύζυγος, κακόψυχος γυναίκα, και γι’ αυτό οι θεοί θα σε
τιμωρήσουν και σένα με θάνατο, και ίσως ιδώ το κόκκινο αίμα σου να
χύνεται εις το χώμα!...

ΠΡΕΣΒΥΤΗΣ (εισερχόμενος)
     Πού είναι η σεβαστή θυγατέρα του κυρίου μου, η κόρη του
Αγαμέμνονος, που ανάθρεψα άλλοτε; Τι δυσκολόβατος είναι ο δρόμος
του σπιτιού σας, προπάντων για ένα γέροντα σαν εμένα.
     Για να ευχαριστήσω όμως τους φίλους μου πρέπει να σύρω την
σκυμμένη ράχι και τα κλονιζόμενα γόνατά μου. (Βλέπων την
Ηλέκτραν) Ω! κόρη μου! μόλις τώρα σε βλέπω. ‘Ερχομαι να σου
προσφέρω ένα διαλεκτό αρνάκι από τα πρόβατά μου, ψωμιά, τυριά
μόλις βγαλμένα από τα τυροβόλια, και ολίγο παλιό κρασί
μοσχομυρωδάτο, αληθινό θησαυρό του Βάκχου, που φθάνει λιγάκι,
μόνον ένα ποτηράκι, να κάμη άλλο αδύνατο κρασί δυαντό.
     Ας φέρουν αυτά τα δώρα εις τους ξένους σας! Εγώ πρώτα θα
σκουπίσω τα δακρυσμένα μάτια μου με τα κουρέλλια που φορώ.

ΗΛΕΚΤΡΑ
     Αλλά γιατί γέροντα αυτά τα δάκρυα; Μήπως σου τα φέρνει η
ανάμνησις των δυστυχιών μου; Λυπείσαι την πικράν εξορία του
Ορέστου, ή τον πατέρα μου που έθρεψες εις τα χέρια σου, ανώφελα
και για σένα και για όσους αγαπάς;

ΠΡΕΣΒΥΤΗΣ
     Αλήθεια! ανώφελα! Μ’ όλον τούτο δεν ημπόρεσα να μην περάσω,
καθώς ερχόμουν, από τον τάφο του πατέρα σου, και επειδή δεν ήταν
κανείς, να πέσω επάνω και να κλάψω. Έχυσα και σπονδάς ακόμη από
το ασκί που έφερα για τους ξένους, και εστόλισα με μυρτιά το
μάρμαρο.
     Ηύρα όμως επάνω εις το μέρος της φωτιάς ένα θυσιασμένο μαύρον
αρνί, νεοχυμένο αίμα, και ξανθά μαλλιά αφιερωμένα και απόρησα,
παιδί μου, ποιος ετόλμησε να το κάμη αυτό. Βέβαια όχι κανείς
Αργείος. Ίσως όμως να ήλθε κρυφά ο αδελφός σου και εστόλισε το
περιφρονημένο μνήμα του πατέρα του. Να, κύτταξε τα μαλλιά αυτά.
Παράβαλέ τα με τα ιδικά σου. Δεν έχουν το ίδιο χρώμα; Τις πιο
πολλές φορές όσοι κατάγονται από τον ίδιο πατέρα, του μοιάζουν
πολύ.

ΗΛΕΚΤΡΑ
     Οι λόγοι σου, γέροντα, δεν είναι φρόνιμοι, να υποθέτης ότι ο
αδελφός μου, που είναι παλληκάρι, αν ήρχετο εδώ, ημπορούσε να
κρύπτεται από φόβο του Αιγίσθου! Έπειτα, πώς είναι δυνατό τα
μαλλιά του να ομοιάζουν με τα ιδικά μου;
Εκείνου τα μαλλιά θα είναι νέου ευγενούς που εμεγάλωσε μέσα εις
τας παλαίστρας, ενώ εμένα είναι μαλακά από την περιποίησι. Ώστε
αυτό που λες είναι αδύνατον! Έπειτα πολλοί άλλοι έχουν ίδια μαλλιά,
μολονότι δεν κατάγονται από το ίδιον αίμα.

ΠΡΕΣΒΥΤΗΣ
     Πήγαινε, παιδί μου, και ιδέ εις το χώμα τον τύπο των πεδίλων του,
και κοίταξε αν είναι όμοια με το πόδι σου.

ΗΛΕΚΤΡΑ
     Και πώς είναι δυνατό ν’ αφήση τύπο το πόδι επάνω σε πέτρες;
Αλλά και αυτό ακόμη αν ήτο, μήπως είναι ποτέ όμοια δυο αδελφών
πόδια, ανδρός και γυναικός; Του ανδρός θα είναι πάντοτε μεγαλύτερα.

ΠΡΕΣΒΥΤΗΣ
     Άρα γε, αν ο αδελφός σου ήρχετο εδώ, δεν θα ημπορούσες να τον
γνωρίσης από το πανί των ρούχων που εφορούσε, όταν τον έσωσα, για
να μην τον σκοτώσουν; Εσύ το είχες υφάνη.

ΗΛΕΚΤΡΑ
     Και δεν θυμάσαι ότι εγώ ήμην ακόμη παιδί, όταν έφυγεν ο
Ορέστης από τον τόπον; Αλλά και αν ακόμη τότε ύφαινα, πώς είναι
δυνατό να φορή τώρα που είναι μεγάλος τα ίδια ρούχα, που φορούσε
όταν ήτο μικρό παιδί; Μη τυχόν μεγαλώνουν και τα ρούχα μαζύ με
τους ανθρώπους;
     Κάποιος ξένος θα αφιέρωσε από ευσπλαχνία τα μαλλιά του εις τον
τάφο, πιθανόν όμως και κανείς εντόπιος να εξεγέλασε τους φρουρούς
και να το έκαμε.

ΠΡΕΣΒΥΤΗΣ
     Πού είναι όμως οι ξένοι σου; Θέλω να τους ιδώ, να ερωτήσω για
τον αδελφό σου.

ΗΛΕΚΤΡΑ
     Να τοι!... αυτοί που έρχονται γρήγορα από μέσα.

ΠΡΕΣΒΥΤΗΣ
     Φαίνονται να είναι από καλό γένος... αυτό όμως συχνά ξεγελά.
Πολλοί, μολονότι από καλήν οικογένειαν, είναι κακοί! Ας είναι όμως!
Χαιρετώ τους ξένους!

ΟΡΕΣΤΗΣ
     Χαίρε γέροντα! Από ποιο φιλικό σπίτι, Ηλέκτρα, έρχεται ο
γέροντας αυτός του παλαιού καιρού;

ΗΛΕΚΤΡΑ
     Αυτός, ξένε, ανάθρεψε τον πατέρα μου!

ΟΡΕΣΤΗΣ
     Πώς; Αυτός είναι που εφυγάδευσε τον αδελφό σου;

ΗΛΕΚΤΡΑ
     Ναι! Αυτός εδώ τον έσωσε... αν ζη ακόμη...

ΟΡΕΣΤΗΣ
     Αλλά γιατί με κυττάζει έτσι, σαν να εξετάζη ασημένιο νόμισμα αν
είναι αληθινό;... ή μήπως τυχόν ευρίσκει ότι ομοιάζω με κανένα;

ΗΛΕΚΤΡΑ
     Ίσως από ευχαρίστησιν ότι βλέπει ένα φίλον του Ορέστου.

ΟΡΕΣΤΗΣ
     Πράγματι, φίλος μου είναι, αλλά γιατί τριγυρίζει έτσι γύρω μου;

ΗΛΕΚΤΡΑ
     Και εγώ το βλέπω, ξένε, και απορώ.

ΠΡΕΣΒΥΤΗΣ
     Ω, κόρη μου Ηλέκτρα, ευχαρίστησε τους θεούς!

ΗΛΕΚΤΡΑ
     Αλλά γιατί; Για το παρόν ή για το παρελθόν;

ΠΡΕΣΒΥΤΗΣ
     Για την ευτυχία που σου στέλνουν!

ΗΛΕΚΤΡΑ
     Έστω! Ευχαριστώ τους θεούς. Τώρα όμως ειπέ μου γιατί;

ΠΡΕΣΒΥΤΗΣ
     Κύτταξε, παιδί μου, τον αγαπημένο μας αυτόν!

ΗΛΕΚΤΡΑ
     Από πολύ καιρό φοβούμαι ότι δεν είσαι πια εντελώς εις τα λογικά
σου.

ΠΡΕΣΒΥΤΗΣ
     Δεν είμαι λοιπόν στα λογικά μου, όταν βλέπω τον αδελφό σου;

ΗΛΕΚΤΡΑ
     Τι ανέλπιστο πράγμα είπες, γέροντα;

ΠΡΕΣΒΥΤΗΣ
     Λέγω ότι βλέπω τον Ορέστην, τον υιό του Αγαμέμνονος.

ΗΛΕΚΤΡΑ
     Και από τι τον αναγνωρίζεις, να βεβαιωθώ και ’γώ;

ΠΡΕΣΒΥΤΗΣ
     Από την πληγήν εις τα φρύδια, που έπαθε άλλοτε εις το πατρικό
σας σπίτι, όταν έπεσε εκεί που εκυνηγούσατε μαζύ ένα ελαφάκι.

ΗΛΕΚΤΡΑ
     Είναι δυνατό; Πράγματι, βλέπω το σημείο του πεσίματος.

ΠΡΕΣΒΥΤΗΣ
     Και τώρα, δεν αγκαλιάζεις ακόμη τον αγαπημένο σου;

ΗΛΕΚΤΡΑ
     Όχι! δεν αμφιβάλω πια, γέροντα. Εβεβαιώθηκε η ψυχή μου από τα
σημεία που είπες. Τέλος πάντων είσαι εδώ, σε έχω ανέλπιστα...

ΟΡΕΣΤΗΣ
Και εγώ σε βρίσκω επί τέλους.

ΗΛΕΚΤΡΑ
Δεν το επίστευα ποτέ.

ΟΡΕΣΤΗΣ
Ούτε εγώ ποτέ το ήλπιζα.

ΗΛΕΚΤΡΑ
Είσαι πράγματι σύ;


ΟΡΕΣΤΗΣ
     Ναι! ο μόνος σύμμαχός σου, αν κατορθώσω να τραβήξω έξω το
δίκτυ, που έρχομαι να ρίξω εδώ. Και ελπίζω να το κάμω° αλλέως, δεν
θα ήσαν θεοί αν το άδικον ενίκα πάντοτε την θεία δίκην.

ΧΟΡΟΣ
     Εφάνης, εφάνης τέλος πάντων, ποθητή ημέρα! Έλαμψες, έδειξες
ωσάν αναμμένο φάρον εις την πόλιν εκείνον που τόσον καιρό
επλανάτο δυστυχισμένος και δραπέτης μακράν από το πατρικό του
σπίτι. Κάποιος θεός μας χαρίζει νίκη και χαράν.
     Ύψωσε τα χέρια, ύψωσε την φωνήν, Ηλέκτρα, και παρακάλεσε
τους θεούς να προστατεύση η τύχη τον αδελφό σου, όταν έμβη μέσα
εις το Άργος.

ΟΡΕΣΤΗΣ
     Είθε! Και τώρα απήλαυσα την ευχαρίστησι των αδελφικών
φιλημάτων, τα οποία και πάλιν θα χαρώ.
     Συ όμως, γέροντα, που ήλθες εις τόσο κατάλληλον ώραν, ειπέ μου!
πώς θα ημπορούσα να εκδικηθώ τον φονέα του πατέρα μου, καθώς και
την μητέρα μου, την σύντροφο του ανόμου γάμου του;
     Έχομεν άραγε εις το Άργος τίποτε φίλους αφοσιωμένους ή τα
εχάσαμεν όλα μαζύ με την ευτυχία μας;
     Ποίον πρέπει να εύρω να συνεννοηθώ, πρέπει να τον ιδώ ημέραν ή
δια νυκτός; Τέλος, πώς θα κτυπήσωμεν τους εχθρούς μου;

ΠΡΕΣΒΥΤΗΣ
     Ω! παιδί μου, ενόσω η τύχη στέκει μακρυά σου, κανείς δεν είναι
φίλος σου! Είναι μεγάλον εύρημα να έχη κανείς φίλο που να
μοιράζεται μαζύ του και την ευτυχία και την δυστυχία, και συ έχασες
όλους τους φίλους σου δια παντός! Άκουσε τα λόγια μου! Μόνον από
τα χέρια σου και από την τύχη σου εξαρτάται να κερδίσης πάλι το
πατρικόν σου σπίτι και το Άργος.

ΟΡΕΣΤΗΣ
     Αλλά τι πρέπει να κάνω για να το κατορθώσω αυτό;

ΠΡΕΣΒΥΤΗΣ
     Να σκοτώσης τον Αίγισθον και την μητέρα σου.

ΟΡΕΣΤΗΣ
     Για ν’ αποκτήσω αυτή την τιμήν ήλθα εδώ, αλλά δεν ηξεύρω πώς
θα την κερδίσω!

ΠΡΕΣΒΥΤΗΣ
     Μέσα εις τα τείχη είναι αδύνατον, όσον και αν το θέλης!

ΟΡΕΣΤΗΣ
     Εννοώ! Θα φρουρήται από στρατιώτες και δορυφόρους.


ΠΡΕΣΒΥΤΗΣ
     Ναι! Επειδή σε φοβάται και δεν κοιμάται ήσυχος.

ΟΡΕΣΤΗΣ
     Καλά, ώστε συμβούλευσέ με συ, γέροντα.

ΠΡΕΣΒΥΤΗΣ
     Θα σε συμβουλεύσω και άκουσέ με, γιατί μου ήλθε μια καλή ιδέα.

ΟΡΕΣΤΗΣ
     Είθε να έλεγες τίποτε καλό και να το ακούσω εγώ.

ΠΡΕΣΒΥΤΗΣ
     Καθώς ερχόμην εδώ είδα τον Αίγισθον.

ΟΡΕΣΤΗΣ
     Ενόησα! Και πού;

ΠΡΕΣΒΥΤΗΣ
     Εις το ιπποτροφείον, όχι μακρυά από τα χωράφια αυτά.

ΟΡΕΣΤΗΣ
     Και τι έκαμνε εκεί; επειδή αρχίζω να βλέπω κάποιαν ελπίδα.

ΠΡΕΣΒΥΤΗΣ
     Καθώς μου φάνηκε προετοίμαζε εορτή για τας Νύμφας.

ΟΡΕΣΤΗΣ
     Για την υγεία των παιδιών του άραγε; ή για κανένα που περιμένει
ν’ αποκτήση;

ΠΡΕΣΒΥΤΗΣ
     Ένα μόνο ξεύρω, ότι ετοιμαζότανε να θυσιάση βώδια.

ΟΡΕΣΤΗΣ
     Και είχε και σωματοφύλακας μαζύ ή ήτο μόνος με τους υπηρέτας
του;

ΠΡΕΣΒΥΤΗΣ
     Όχι! μόνο με τους υπηρέτας, Κανείς Αργείος δεν ήταν εκεί.

ΟΡΕΣΤΗΣ
     Δεν ήτο κανείς από εκείνους που ημπορούν να με γνωρίσουν, αν με
ιδούν;

ΠΡΕΣΒΥΤΗΣ
     Όχι! όλοι είναι υπηρέται που δεν σε είδαν ποτέ.



ΟΡΕΣΤΗΣ
     Και πιστεύεις ότι αν ενικούσαμε θα ήρχοντο αυτοί με το μέρος μας;

ΠΡΕΣΒΥΤΗΣ
     Έτσι είναι πάντοτε οι δούλοι, και αυτό σε συμφέρει.

ΟΡΕΣΤΗΣ
     Και πώς ημπορώ τάχα να τον πλησιάσω;

ΠΡΕΣΒΥΤΗΣ
     Εύκολο είναι, αν περάσης από εκεί που ημπορεί να σε
παρατηρήση, όταν θυσιάζη.

ΟΡΕΣΤΗΣ
     Καθώς νομίζω, η έπαυλίς του είναι κοντά εις τον δρόμον αυτό.

ΠΡΕΣΒΥΤΗΣ
     Ναι! και απ’ εκεί θα σε ιδή και θα σε προσκαλέση να φας μαζύ του
εις το τραπέζι της θυσίας.

ΟΡΕΣΤΗΣ
     Αν θέλη ο θεός, θα εύρη κακό και ψυχρό σύντροφο δια το τραπέζι
του.

ΠΡΕΣΒΥΤΗΣ
     Όσον για τα κατόπιν, τώρα μόνος σου σκέψου.

ΟΡΕΣΤΗΣ
     Μείνε ήσυχος! Η μητέρα μου όμως πού είναι;

ΠΡΕΣΒΥΤΗΣ
     Εις το Άργος. Θα έλθη και αυτή αργότερα εις τον άνδρα της για το
τραπέζι.

ΠΡΕΣΤΗΣ
     Και γιατί δεν ήλθε μαζύ του;

ΠΡΕΣΒΥΤΗΣ
     Φοβείται τα λόγια των πολιτών.

ΟΡΕΣΤΗΣ
     Εννοώ! Ηξεύρει ότι δεν την καλοβέπουν.

ΠΡΕΣΒΥΤΗΣ
     Ναι! Κάθε κακούργος γυναίκα είναι μισητή.

ΟΡΕΣΤΗΣ
     Και πώς ημπορούσα τάχα να σκοτώσω και τους δύο μαζύ;


ΗΛΕΚΤΡΑ
      Εγώ θα σου προετοιμάσω τον φόνον της μητέρας μας!

ΟΡΕΣΤΗΣ
     Αι! τότε τα άλλα θα τα φέρη η τύχη δεξιά.

ΗΛΕΚΤΡΑ
     Είθε να μας βοηθήση και τους δύο εις τα σχέδιά μας.

ΠΡΕΣΒΥΤΗΣ
     Ορισμένως θα σας βοηθήση! Αλλά πώς σκέπτεσαι να γίνη ο φόνος
της μητέρας σας;

ΗΛΕΚΤΡΑ
     Να! Πήγαινε συ και ειπέ της ότι εγέννησα αρσενικό και είμαι
λεχώνα.

ΠΡΕΣΒΥΤΗΣ
     Και πότε να ειπώ ότι εγέννησες; Τώρα ή από καιρό;

ΗΛΕΚΤΡΑ
     Ειπέ της προ δέκα ημερών, ακριβώς τον καιρόν που η λεχώνα είναι
καθαρά.

ΠΡΕΣΒΥΤΗΣ
     Και τι σχέσιν έχει αυτό με τον φόνον της μητέρας σου;

ΗΛΕΚΤΡΑ
     Μόλις μάθη ότι είμαι λεχώνα θα έλθη να με ιδή.

ΠΡΕΣΒΥΤΗΣ
     Γιατί; Μήπως νομίζεις παιδί μου ότι φροντίζει αυτή για σένα;

ΗΛΕΚΤΡΑ
     Είμαι βεβαία ότι θα έλθη και θα δακρύση μάλιστα για το
περιφρονημένο γένος των παιδιών μου.

ΠΡΕΣΒΥΤΗΣ
     Ίσως!... έλα όμως πάλιν εις το νόημα.

ΗΛΕΚΤΡΑ
     Δεν εννοείς λοιπόν, ότι, αν έλθη, θα εύρη το τέλος της;

ΠΡΕΣΒΥΤΗΣ
     Τότε λοιπόν ας κοπιάση εδώ.

ΗΛΕΚΤΡΑ
     Δηλαδή στον Άδη.


ΠΡΕΣΒΥΤΗΣ
     Ας το ιδώ μια φορά αυτό, και ύστερα ας πεθάνω.

ΗΛΕΚΤΡΑ
     Πρώτα  πρώτα  όμως, γέροντα, δείξε τον δρόμο στον Ορέστη.

ΠΡΕΣΒΥΤΗΣ
     Εννοείς βέβαια εκεί που θυσιάζει ο Αίγισθος εις τους θεούς.

ΗΛΕΚΤΡΑ
     Ναι! και έπειτα πήγαινε εις την μητέρα μου και διηγήσου ό, τι σου
είπα.

ΠΡΕΣΒΥΤΗΣ
     Θα τα ειπώ έτσι, που να νομίζη ότι ακούει από το στόμα σου.

ΗΛΕΚΤΡΑ (προς τον Ορέστη)
     Και τώρα ήλθεν η ώρα. Συ πρώτος θα αρχίσης με τον φόνο του
Αιγίσθου.

ΟΡΕΣΤΗΣ
     Θα επήγαινα αμέσως, αν μου έδειχνε κανείς τον δρόμο.

ΠΡΕΣΒΥΤΗΣ
     Σε πηγαίνω εγώ με όλην μου την καρδιά.

ΟΡΕΣΤΗΣ
     Ω Ζευ πατρικέ, ολέθριε εις τους εχθρούς μου, ελέησέ  μας, διότι η
τύχη μας πράγματι είναι αξία ευσπλαχνίας.

ΗΛΕΚΤΡΑ
     Ευσπλαχνίσου μας!... ναι... αφού μάλιστα είμεθα απόγονοί σου.

ΟΡΕΣΤΗΣ
     Και συ, Ήρα, που βασιλεύεις εις τους βωμούς των Μυκηνών, δώσε
μας την νίκην, αν είναι δίκαιον ό, τι σε παρακαλούμεν!

ΗΛΕΚΤΡΑ
     Δώσε να εκδικηθώμεν τον πατέρα μας.

ΟΡΕΣΤΗΣ
     Και συ, βασίλισσα Γη, σου απλώνω τα χέρια μου, και συ, ω
πατέρα, που είσαι κάτω από το χώμα δολοφονημένος, βοήθησε τα
αγαπητά παιδιά σου. Πάρε βοηθούς και τους νεκρούς που ενίκησαν
μαζύ σου τους Φρύγας, και όσους ακόμη αποστρέφονται τους ασεβείς
κακούργους! Άκουσες συ που έπαθες τόσα από την μητέρα μου;

ΗΛΕΚΤΡΑ
     Όλα αυτά τα ηξεύρει και τ’ ακούει ο πατέρας! Τώρα όμως καιρός
να πηγαίνεις... και άκουσέ με: Φόνευσε τον Αίγισθον, γιατί αν πέσης
νικημένος εις τον αγώνα, θ’ αποθάνω και εγώ και ούτε να με
λογαριάζης πια για ζωντανή. Δίκοπο μαχαίρι θα βυθίσω εις το σώμα
μου!
     Τώρα πηγαίνω μέσα να ετοιμασθώ  και αν φθάσουν από σένα καλά
μηνύματα, θ’ αντηχήση από χαρά το σπίτι, αν όμως σκοτωθής, θρήνοι
και κοπετοί... Αυτά σου λέγω!

ΟΡΕΣΤΗΣ
     Καλά!

ΗΛΕΚΤΡΑ
     Πήγαινε και έχε θάρρος!.... Και σεις, γυναίκες, ειδοποιήσατέ με τι
φωνές θ’ ακουσθούν από την πάλην.
     Θα περιμένω με το μαχαίρι εις τα χέρια, γιατί, αν νικηθώμεν, δεν
θα υποφέρω ποτέ να τιμωρηθώ από τους εχθρούς μας και ν’ αφήσω να
περιυβρίσουν το σώμα μου.

ΧΟΡΟΣ
     Λέγουν ότι άλλοτε ο Παν ο προστάτης των δασών, σφυρίζων με
τον καλαμένιο αυλό του τραγούδι γλυκύτατον έφερεν εις το ποίμνιο
του Ατρέως από τα βουνά του Άργους χρυσόμαλλον αρνί μόλις
παρμένον από την μητέρα του° και τότε ο κήρυξ ανεβασμένος εις το
πέτρινο βήμα εφώναζε: «Πηγαίνετε εις την αγοράν, Μυκηναίοι, να
ιδήτε την χαρά των ευτυχισμένων βασιλέων σας... πράγματα και
θαύματα!...»
     Τα ανάκτορα των Ατρειδών πράγματι ηχολογούσαν από τραγούδια
και μουσικές, οι χρυσοδουλευμένοι ναοί ανοίγοντο, εις όλην την πόλιν
έλαμπεν η φωτιά των βωμών, ο αυλός, ο θεράπων των Μουσών, έχυνε
γλυκείς τόνους, και ολονέν ηκούοντο περισσότερα χαρούμενα
τραγούδια για το χρυσόμαλλο αρνί. Αλλ’ ο Θυέστης ήθελε να το έχη
αυτός! Τι κάμνει λοιπόν!.... Διαφθείρει με εγκληματικόν έρωτα την
αγαπημένη γυναίκα του Ατρέως, κλέπτει το θαυμάσιον αρνί, και
επιστρέφων εις την αγορά φωνάζει ότι έχει αυτός το χρυσόμαλλον
αρνί εις το σπίτι του.
     Τότε όμως ο Ζευς άλλαξε τους φωτεινούς δρόμους των άστρων,
και την λάμψι του Ήλιου και το λευκό φως της Αυγής. Άπλωσε προς
δυσμάς θερμάς διαπύρους φλόγας και εμάζευσε προς βορράν τα
σύννεφα της βροχής, ώστε αι ξηραί έρημοι του Άμμωνος ερημώνοντο
αποξηραμμέναι, χωρίς ευεργετική υγρασία. Και λέγουν ακόμη, αν και
εγώ ολίγον το πιστεύω, ότι ο Ήλιος έστρεψε και αυτός δια θεία
τιμωρία το χρυσοπυρρωμένο και ακτινοβόλο άρμα του, και άλλαξε
δρόμο για δυστυχία των ανθρώπων. Όλα αυτά βέβαια είναι φοβεραί
διηγήσεις δια τους θνητούς, αι οποίαι αυξάνουν την λατρεία των
θεών!
     Και όμως συ δεν τα εσκέφθηκες όλα αυτά, και εσκότωσες τον
άνδρα σου, ω αδελφή των ενδόξων Διοσκούρων... (Ακροώμεναι) Α!
α! αγαπηταί!.... ακούσατε βοήν ωσάν υπογεία βροντή του Διός, ή
εγελάσθηκα;
     Να! όμως... ακούονται δυνατώτεραι φωναί... Ηλέκτρα, κυρία
μου... έλα έξω...

ΗΛΕΚΤΡΑ (ερχομένη)
     Τι είναι, καλές μου; Τι απέγινε;

ΧΟΡΟΣ
     Δεν ηξεύρω!... ακούω μόνον βόγγους θανάτου.

ΗΛΕΚΤΡΑ
     Και εγώ άκουσα, αν και από μακρυά.

ΧΟΡΟΣ
     Ναι! αι φωναί έρχονται από μακρυά, αλλά καθαρώταται.

ΗΛΕΚΤΡΑ
     Είναι θρήνοι των Αργείων ή του αγαπημένου μου;

ΧΟΡΟΣ
     Δεν ηξεύρω... επειδή χάνεται μέσα εις την βοή κάθε φωνή.

ΗΛΕΚΤΡΑ
     Αχ! Όλα αυτά είναι άσχημα προμηνύματα. Γιατί λοιπόν αργώ ν’
αποθάνω;

ΧΟΡΟΣ
Μη βιάζεσαι. Περίμενε έως ότου μάθης ακριβώς την τύχη σου.

ΗΛΕΚΤΡΑ
     Όχι... Τετέλεσται! Ενικηθήκαμεν... αλλέως θα είχαν έλθη
αγγελιοφόροι.

ΧΟΡΟΣ
     Θα έλθουν, θα έλθουν. Δεν είναι εύκολο πράγμα να σκοτωθή ένας
βασιλεύς.

ΑΓΓΕΛΟΣ (εισερχόμενος)
     Καλλίνικοι παρθένοι των Μυκηνών! Φέρω την είδησιν εις όλους
τους φίλους ότι ενίκησεν ο Ορέστης, και ότι ο Αίγισθος, ο φονεύς του
Αγαμέμνονος, κείτεται εις το χώμα νεκρός! Ας ευχηθώμεν εις τους
θεούς!

ΗΛΕΚΤΡΑ
     Και συ ποιος είσαι; Πώς να πιστεύσω ότι λέγεις την αλήθεια;

ΑΓΓΕΛΟΣ
     Δεν με αναγνωρίζεις εμένα, τον υπηρέτη του αδελφού σου;

ΗΛΕΚΤΡΑ
     Ω! αγαπητέ! Ο φόβος με έκαμε να μη αναγνωρίσω το πρόσωπό
σου, τώρα όμως το βλέπω. Λέγε λοιπόν! Απέθανεν ο κακούργος
φονεύς του πατέρα μου;

ΑΓΓΕΛΟΣ
     Απέθανε! Σου το ξαναλέγω, αφού θέλεις.

ΧΟΡΟΣ
     Ω θεοί! ω θεία δίκη που τιμωρείς όλα! Ηλθες, ήλθες τέλος πάντων!

ΗΛΕΚΤΡΑ
     Πώς όμως, με ποίον τρόπον τον εσκότωσεν ο Ορέστης; Θέλω να
μάθω.

ΑΓΓΕΛΟΣ
     Αφού εφύγαμεν απ’ εδώ, εμβήκαμεν εις τον αμαξωτό δρόμον όπου
ευρίσκετο ο περίφημος βασιλεύς των Μυκηνών. Τον είδαμεν ακριβώς
μέσα εις τους καταφύτους και πηγολούστους κήπους του, όπου έκοπτε
τρυφερά κλαδιά μυρσίνης να πλέξη στεφάνι δια το κεφάλι του και
μόλις μας είδεν εφώναξε:
     -Χαίρετε, ξένοι! Ποιοι είσθε; Πού πηγαίνετε και από πού έρχεσθε;
     -Θεσσαλοί είμεθα, απήντησεν ο Ορέστης, και ερχόμεθα να
θυσιάσωμε κοντά στον Αλφειόν εις τον Ολύμπιο Δία.
     Μόλις άκουσεν αυτά ο Αίγισθος μας είπε:
     -Τώρα καθίστε εις το τραπέζι μου, επειδή θυσιάζω βώδια εις τας
Νύμφας, και αύριο σηκώνεσθε με την Αυγή και θα φθάσετε πάλιν
όπου θέλετε. Εμβήτε μέσα!
     Με τα λόγια αυτά μας έπιασε από το χέρι και μας έφερε εις το
σπίτι, ώστε δεν ήτο δυνατόν να του αρνηθή κανείς, και αφού
εμβήκαμεν είπεν αμέσως:
     -Ας ετοιμάση κάποιος γρήγορα λουτρά δια τους ξένους για να
έλθουν εις τον βωμό να βρέξουν τα χέρια των.
     -Είναι περιττόν! απάντησεν ο Ορέστης. Είμεθα καθαροί° μόλις προ
ολίγου ελουσθήκαμεν εις τας καθαράς πηγάς του ποταμού. Και επειδή
επιμένεις, Αίγισθε, θα λάβωμεν ευχαρίστως μέρος εις την θυσία μαζύ
με τους εντοπίους° δεν σου το αρνούμεθα.
     Αφού είπαν αυτά, οι υπηρέται άφησαν τα δόρατα που είχαν για να
φυλάττουν τον κύριόν των και όλοι άρχισαν την εργασίαν. Άλλοι
έφεραν το σφακτό, άλλοι κάνιστρα, άλλοι άναπταν φωτιά, άλλοι
έβαλλαν επάνω πυρωστιές και καζάνια, ώστε όλο το σπίτι αντηχούσε
από τον θόρυβο. Τότε ο άνδρας της μητέρας σου επήρε το ιερό
κριθάρι και το έρριξεν εις τον βωμό.
     «Νύμφαι των βουνών! είπε, είθε να σας προσφέρωμε πολλές φορές
θυσίας, ευτυχισμένοι και εγώ και η γυναίκα μου, η κόρη του
Τυνδάρεω,.. είθε να καταστραφούν οι εχθροί μου!»
     Αυτά έλεγε βέβαια εννοών εσένα και τον Ορέστην, αλλά και ο
κύριός μου προσηύχετο από μέσα του το εναντίο, να τον βοηθήσουν
οι θεοί να κερδίση πάλι την πατρική του κληρονομίαν.
     Έπειτα ο Αίγισθος επήρε από το κάνιστρον ίσιο μαχαίρι, έκοψε
τρίχες από την κεφαλή του μοσχαριού, της έρριξε με το δεξί του χέρι
εις την ιερά φωτιά και το έσφαξε, ενώ οι υπηρέται το εκρατούσαν εις
τους ώμους των.
     -Λέγουν ότι θεωρείται ευγενής τέχνη εις τους Θεσσαλούς να
δαμάζη κανείς άλογα, και να κομματιάζη εύμορφα ένα ταύρον, είπε
εις τον αδελφό σου. Πάρε λοιπόν το μαχαίρι, ξένε, και δείξε μας αν
είναι αληθινή η φήμη αυτή.
     Ευθύς τότε ο Ορέστης έδραξε το εύμορφο Δωρικό μαχαίρι,
επέταξεν από τους ώμους τα λαμπρά ρούχα του και, αφού εφώναξε
τον Πυλάδη να τον βοηθήση και έδιωξε τους υπηρέτας, έπιασε το πόδι
του μοσχαριού και άρχισε να γδέρνη γρήγορα-γρήγορα τα
ανοικτόχρωμα κρέατα.
     Όλο το δέρμα εβγήκε γρηγορώτερα από όσο ένας δρομεύς θα
έτρεχε τον διπλό δρόμο του ιππικού σταδίου , και όταν ετελείωσε, ο
Αίγισθος επήρε εις τα χέρια του τα ιερά σπλάχνα και τα εξέταζε
προσεκτικά. Το συκώτι όμως δεν ήταν ολόκληρο, και η φούσκα της
χολής με τους σωλήνας επρομάντευαν γρήγορα συμφορές για εκείνον
που τα εξέταζε!
    Τότε έχασεν όλη την όρεξί του, έως ότου ο κύριός μου τον ερώτησε
την αιτία που εχάλασε έτσι η καρδιά του.
     -Ω ξένε!... απήντησεν εκείνος, φοβούμαι κάποιο δόλο τώρα
γρήγορα εναντίον μου. Έχω ένα εχθρό!.... τον μισητόν υιό του
Αγαμέμνονος.
     -Μα πώς!... εσύ βασιλεύς, φοβείσαι τον δόλον ενός δραπέτου;---
είπεν ο Ορέστης--- Περίεργο! Αφού  όμως είναι έτσι, γιά να
συμβουλευθώμεν καλλύτερα τους θεούς πριν να καθίσωμεν εις το
τραπέζι, ας μου φέρει κάποιος αντί Δωρικό, Φθιωτικό κοπίδι ν΄ανοίξω
το στήθος.
     Οι υπηρέται έφεραν το κοπίδι αμέσως και έκοψε πράγματι το
στήθος, ο δε Αίγισθος επήρε πάλι τα εντόσθια, τα εχώρισε και τα
εξέταζε! Την στιγμήν όμως που έσκυβεν, ο αδελφός σου εσηκώθηκε,
του έχωσε το μαχαίρι εις την ράχι κοντά εις τον λαιμό και του έκοψε
τους σπονδύλους, Όλο το σώμα άρχισε αμέσως να τινάζεται εδώ και
εκεί, και να σπαράζη εις το ψυχομαχητό. Οι υπηρέται, όμως, μόλις
είδαν αυτό το πράγμα άρπαξαν δόρατα και ώρμησαν εναντίον των,
ενώ ο Ορέστης με τον Πυλάδη, μολονότι είχαν να τα βάλουν, δυο
αυτοί, με πολλούς, εστάθηκαν γενναίοι απέναντί των με τα όπλα
έτοιμα.
     -Ούτε εγώ ούτε οι σύντροφοί μου ερχόμεθα με κακούς σκοπούς για
τον τόπο σας, είπεν ο Ορέστης. Είμαι ο δυστυχισμένος Ορέστης και
εκδικήθηκα τον φονέα του πατέρα μου!. Μη με σκοτώνετε, παλιοί
υπηρέται του σπιτιού μου!
     Όταν εκείνοι άκουσαν τα λόγια αυτά κατέβασαν τα δόρατα και
κάποιος παλαιός υπηρέτης ανεγνώρισε τον Ορέστη. Τότε τον
εστεφάνωσαν αμέσως ενθουσιασμένοι και καταχαρούμενοι και
έρχεται τώρα ο ίδιος να σου δείξη το κεφάλι, όχι της Γοργόνος, αλλά
του μισητού σου Αιγίσθου, που επλήρωσε πικρά με το αίμα του το
αίμα που έχυσε!

ΧΟΡΟΣ
     Άρχισε να χορεύεις σαν ελαφάκι, αγαπητή Ηλέκτρα! Πήδησε από
χαρά έως τον ουρανόν. Ο αδελφός σου εκέρδισε στέφανον
ενδοξότερον από εκείνον που κερδίζουν εις την Ολυμπίαν, εις τας
πηγάς του Αλφειού. Τραγούδησε τραγούδι θριάμβου στο χορό μου.

ΗΛΕΚΤΡΑ
     Ω φως! Ω ακτινοβόλον άρμα του Ηλίου! Ω γη και νύκτα που
έβλεπα πρώτα! Τώρα που έπεσεν ο Αίγισθος, ο φονεύς του πατέρα
μου, τα μάτια μου είναι ελεύθερα. Θα φέρω, καλές μου, όλα τα
στολίδια της κεφαλής που έχω εις το σπίτι, να στεφανώσω τον
νικηφόρον αδελφό μου!

ΧΟΡΟΣ
     Φέρε εσύ τα στολίδια!Εμείς θα χορέψωμε τον αγαπημένο χορό των
Μουσών! Τώρα θα βασιλεύσουν εις τον τόπον αυτόν οι πρωτινοί
αγαπημένοι βασιλείς μας, αφού εσκότωσαν με το δίκιο των εκείνους
που τους είχαν αδικήση.

ΗΛΕΚΤΡΑ (προς τον Ορέστην)
     Ω καλλίνικε Ορέστη μου! Υιέ νικηφόρου πατέρα, εκείνου που
εκυρίευσε το Ίλιον, δέξου τα στολίδια αυτά για τα μαλλιά σου. Δεν
ενίκησες ανωφελή αγώνα τρεξίματος, αλλά εσκότωσες τον εχθρό μας
τον Αίγισθο, που εφόνευσε τον πατέρα μας. Και συ, βοηθέ του, υιέ
ευσεβεστάτου πατέρα, δέξου αυτόν τον στέφανον από το χέρι μου,
διότι και συ έλαβες ίσο μέρος εις τον αγώνα. Είθε να σας βλέπω
πάντοτε ευτυχισμένους!

ΟΡΕΣΤΗΣ
     Πρώτα οι θεοί, Ηλέκτρα, είναι αιτία της νίκης. Έπειτα από αυτούς,
αν θέλεις, επαίνεσε κ’ εμένα, γιατί εγώ έγινα όργανο μόνον αυτών και
της τύχης και εσκότωσα με έργα και όχι με λόγια τον Αίγισθο. Ως
απόδειξιν σου φέρνω το σώμα του, το οποίον τώρα, αν θέλης, δώσε να
το φάγουν τα θηρία ή έμπιξέ το επάνω σ’ ένα στύλο και άφησέ το
βοράν εις τα όρνεα, τα παιδιά του αιθέρος. Αυτός που ελέγετο πριν
κύριός σου τώρα είναι δούλος σου!

ΗΛΕΚΤΡΑ
     Εντρέπομαι... και όμως ήθελα να μιλήσω.

ΟΡΕΣΤΗΣ
     Τι θέλεις; Λέγε! δεν έχεις τίποτε να φοβηθής.

ΗΛΕΚΤΡΑ
     Δεν θέλω να υβρίσω τους νεκρούς, μη τυχόν με κατηγορήσουν γι’
αυτό.

ΟΡΕΣΤΗΣ
     Μείνε ήσυχη! Εις αυτό το ζήτημα κανείς δεν θα σε κατηγορήση.

ΗΛΕΚΤΡΑ
     Η πόλις μας, ηξεύρεις, είναι στρυφνή και φιλοκατήγορος

ΟΡΕΣΤΗΣ
     Λέγε ό, τι θέλεις αδελφή μου! Όλοι ηξεύρουν ότι μ’ αυτόν εδώ
είχαμεν αιωνία και άσπονδον έχθραν!

ΗΛΕΚΤΡΑ (προς τον Αίγισθον)
     Λοιπόν έστω! Από πού όμως ν’ αρχίσω και πού να τελειώσω; Δεν
επέρασεν ημέρα που να μη σκεφθώ με την αυγήν όσα ήθελα να σου
ειπώ, αν μια ημέρα δεν σ’ εφοβούμην πιά και τώρα δεν σε φοβούμαι
και θα σου τις ειπώ τις βρισιές που επιθυμούσα να σου έλεγα ενόσω
ήσουν ζωντανός.
     Μας κατέστρεψες, εμένα και τον αδελφό μου, και μας έκαμες
ορφανούς από πατέρα αγαπημένον, ενώ δεν σε εβλάψαμεν εις τίποτε.
Υπανδρεύθηκες άνομα την μητέρα μας και εσκότωσες τον άνδρα της,
τον στρατηλάτη των Ελλήνων, ενώ εσύ δεν επήγες ποτέ να πολεμήσης
τους Φρύγας. Και είχες τόσα μυαλά , ώστε ενόμιζες, όταν ατίμαζες
τον πατέρα μου ότι, αν έπαιρνες γυναίκα την μητέρα μου, μ’ εσένα θα
ήτο πιστή! Ας ηξεύρη όμως ο καθένας που παραπλανά ατίμως την
γυναίκα άλλου και κατόπιν αναγκάζεται να την πάρη, πως απατάται,
αν νομίζη ότι, ενώ δεν ημπορούσε να είναι φρόνιμη με τον άλλο, θα
είναι φρόνιμη μαζύ μ’ αυτόν!
     Εζούσες ζωήν ελεεινή και ενόμιζες μόνον ότι έζης ευτυχής, διότι
και συ εννοούσες ότι ο γάμος σου ήτο έγκλημα, και η μητέρα μου ότι
είχε άνδρα κακούργο. Και οι δύο κακούργοι εφέρατε μαζύ το βάρος
του εγκλήματός σας, και άκουες από όλους τους Αργείους: «Αυτός
είναι ο άνδρας της γυναίκας του!» και όχι «Αυτή είναι η γυναίκα του
ανδρός της!» Τίποτε δεν είναι πιο αξιοπεριφρόνητον από ένα σπίτι
όπου κυβερνά η γυναίκα και όχι ο άνδρας, και η ψυχή μου αισθάνεται
αποστροφή για τα παιδιά, που τα λέγουν εις την πόλιν παιδιά της
μητέρας των και όχι του πατέρα των.
     Ο άνδρας που νυμφεύεται γυναίκα επίσημη και από μεγαλύτερο
γένος, γίνεται μηδενικό, διότι μόνο για την γυναίκα γίνεται λόγος!
     Ό, τι όμως εκολάκευε προπάντων την ανοησία σου, είναι ότι
ενόμιζες πως είσαι κάτι με τα πλούτη που είχες, σαν να μένουν αιώνια
μαζύ μας. Στερεό πράγμα είναι μόνον ο χαρακτήρ και όχι τα χρήματα,
επειδή αυτός μένει πάντοτε μαζύ μας και μας βοηθεί εις τας
δυσκόλους περιστάσεις, ενώ ο άδικος πλούτος εις τα χέρια κακών
ανθρώπων μόνον  ολίγον καιρόν ανθίζει, και αμέσως χάνεται.
     Τώρα για την άτιμη διαγωγή σου με τας γυναίκας σωπαίνω, επειδή
δεν αρμόζει μια κόρη να λέγη τέτοια πράγματα° με ολίγα λόγια όμως
θα δώσω να εννοηθή ό, τι ήθελα να ειπώ.
     Ήσουν αλαζών, επειδή ήσουν βασιλεύς και υπερήφανος, επειδή
ήσουν όμορφος. Εγώ όμως δεν θα ήθελε άνδρα με παρθενικό
πρόσωπο, αλλά άνδρα αληθινό. Μόνον τέτοιου ανθρώπου τα παιδιά
έχουν γενναία ψυχήν, ενώ του άλλου είναι στόλισμα μόνο για τους
χορούς!
     Πήγαινε εις τα κομμάτια λοιπόν τώρα, ανόητε, που δεν εσκέπτεσο
ότι μιά μέρα θα έδιδες λόγο για ό, τι έκαμες! Εις το εξής κανείς
κακούργος να μη νομίση ότι εξέφυγε την τιμωρία του, έστω και αν
πηγαίνη καλά εις τας αρχάς, πριν φθάση το τέλος και τα υστερνά της
ζωής του!

ΧΟΡΟΣ
     Έκαμε φοβερά εγκλήματα, αλλά φοβερά ετιμωρήθη και από τους
δυο σας. Η δύναμις της θείας δίκης είναι μεγάλη!

ΟΡΕΣΤΗΣ
     Τώρα, υπηρέται, φέρετε μέσα το σώμα αυτό και κρύψετέ το εις
κανέν σκοτεινό μέρος, δια να μη ιδή η μητέρα μου τον σκοτωμένο
πριν την σκοτώσω και αυτή.

ΗΛΕΚΤΡΑ
     Σιωπή! Ας κάμωμε πως μιλούμε γι’ άλλα πράγματα.

ΟΡΕΣΤΗΣ
     Τι τρέχει; Μήπως έρχονται εχθροί από τας Μυκήνας;

ΗΛΕΚΤΡΑ
     Όχι! Αλλά βλέπω την μητέρα που με εγέννησε.

ΟΡΕΣΤΗΣ
     Καλά έρχεται μέσα  εις το δίκτυ.

ΗΛΕΚΤΡΑ
     Και έρχεται λαμπροστολισμένη μέσα εις την άμαξα

ΟΡΕΣΤΗΣ
     Λοιπόν;  Τι να κάμωμε τώρα; Είσαι της γνώμης να σκοτώσωμε την
μητέρα μας;

ΗΛΕΚΤΡΑ
     Μήπως την ευσπλαγχνίσθης μόλις την είδες;

ΟΡΕΣΤΗΣ
     Αλλοίμονο!.... πώς να σκοτώσω εκείνη που με εγέννησε;

ΗΛΕΚΤΡΑ
     Όπως εσκότωσε και εκείνη τον πατέρα σου και τον πατέρα μου.

ΟΡΕΣΤΗΣ
     Ω! Φοίβε Απόλλων, ο χρησμός που μου έδωσες δεν ήτο
φρόνιμος...

ΗΛΕΚΤΡΑ
     Και αν δεν είναι ο Απόλλων φρόνιμος, τότε ποιος είναι;

ΟΡΕΣΤΗΣ
     ...δεν ήτο φρόνιμος, αφού μου είπες να σκοτώσω την μητέρα μου.

ΗΛΕΚΤΡΑ
     Ώστε είναι κακό να  εκδικείται κανείς τον πατέρα του;

ΟΡΕΣΤΗΣ
     Θα γίνω μητροκτόνος, ενώ έως τώρα είμαι αγνός.

ΗΛΕΚΤΡΑ
     Και μήπως θα κάμης κακή πράξιν αν υπερασπίσης τον πατέρα σου;

ΟΡΕΣΤΗΣ
     Θα τιμωρηθώ μια ημέρα για το φόνο αυτό.

ΗΛΕΚΤΡΑ
     Θα τιμωρηθής όμως, και αν από αμέλεια δεν εκδικήσης τον πατέρα
σου!

ΟΡΕΣΤΗΣ
     Μήπως μου έδωσε τάχα τον χρησμό κανένας κακός δαίμων
μεταμορφωμένος εις τον θεόν;

ΗΛΕΚΤΡΑ
     Δαίμων να καθίση εις το ιερό τρίποδο του θεού; Δεν το πιστεύω!

ΟΡΕΣΤΗΣ
     Αλλ’ ούτε και εγώ ημπορώ να πιστεύσω ότι είναι σωστός αυτός ο
χρησμός.

ΗΛΕΚΤΡΑ
     Πρόσεξε μην ειπούν ότι είσαι άνανδρος.

ΟΡΕΣΤΗΣ
    Ώστε πρέπει να στήσω την ίδια παγίδα και σ’ αυτήν;

ΗΛΕΚΤΡΑ
     Ναι! Την ίδια που εσκότωσες τον άνδρα της, τον Αίγισθον.

ΟΡΕΣΤΗΣ
     Λοιπόν έστω! Εμβαίνω... είναι φοβερόν όμως ό, τι θα κάμω...
είναι έγκλημα φρικτόν! Αφού όμως αυτό είναι το θέλημα των θεών, ας
γίνει όπως θέλουν! Το πράγμα είναι γλυκό και πικρό για μένα.

(Εμβαίνει η Κλυταιμνήστρα)

ΧΟΡΟΣ
     Χαίρε, βασίλισσα του Άργους, κόρη του Τυνδάρεω και αδελφή των
γενναίων Διοσκούρων υιών του Διός, που κατοικούν τώρα εις τα
άστρα, εις τον φλογερόν αιθέρα και λατρεύονται ωσάν θεοί σωτήρες
από τους θαλασσινούς! Σε σέβομαι όπως τους θεούς για τα πλούτη και
τη μεγάλη ευτυχία σου. Ω βασίλισσα! Πράγματι είναι καιρός αυτή τη
στιγμή να εξυμνήση κανείς τις ευτυχίες σου.


ΚΛΥΤΑΙΜΝΗΣΤΡΑ
     Κατεβήτε από το άρμα, γυναίκες της Τρωάδος, πάρετε το χέρι μου
και βοηθήσατέ με να κατέβω. Οι ναοί των θεών είναι στολισμένοι με
Φρυγικά λάφυρα και εγώ έχω εις το σπίτι μου αυτά τα εκλεκτά
κορίτσια της Τρωάδος, μικράν, αλλά καλήν αποζημίωσι για την κόρην
οπού έχασα!

ΗΛΕΚΤΡΑ
     Να μη πιάσω εγώ, μητέρα, το μακάριο χέρι σου να σε βοηθήσω;
Βέβαια... εγώ είμαι δούλη διωγμένη από τα πατρικά ανάκτορα και
κατοικώ εις το πτωχικό αυτό σπίτι.

ΚΛΥΤΑΙΜΝΗΣΤΡΑ
     Όχι γι’ αυτό.. αλλά είναι αρκεταί δούλαι! Μην κοπιάζης εσύ για
μένα.

ΗΛΕΚΤΡΑ
     Και τότε γιατί μ’ έχεις εδώ ωσάν αιχμάλωτο, μακρυά από τα
ανάκτορα; Βέβαια επειδή ήμουν αφημένη ορφανή από τον πατέρα
μου. Αφού έπιασαν το σπίτι μας, μ’ επήραν και μένα αιχμάλωτη ωσάν
αυτές.

ΚΛΥΤΑΙΜΝΗΣΤΡΑ
     Ο πατέρας σου εσκέπτετο τέτοια ένοχα πράγματα ακριβώς για
εκείνους από τους ιδικούς του που δεν έπρεπε. Θα τα ειπώ όλα τώρα,
μολονότι μια γυναίκα, όταν πειραχθή η υπόληψίς της, εκφράζεται
κάπως πικρά, πράγμα που δεν μ’ αρέσει. Όταν όμως μάθη κανείς πώς
είναι αληθινά το ζήτημα, ας κρίνη, και αν είναι σωστόν ας με μισή!
     Λοιπόν, όταν ο Τυνδάρεως με έδωσε γυναίκα εις τον πατέρα σου ,
δεν με έδωσε βέβαια ούτε για ν’ αποθάνω εγώ, ούτε για ν’ αποθάνουν
τα παιδιά μου! Ο πατέρας σου όμως κατέπεισε την κόρη μου την
Ιφιγένειαν ότι πρόκειται να τη υπανδρεύση με τον Αχιλλέα. Την
επήρεν εις την Αυλίδα, όπου είχαν συναθροισθή τα πλοία των
Ελλήνων, και εκεί την εξάπλωσεν επάνω εις την φωτιά, και την
έσφαξε!
     Και αν μεν το έκαμεν αυτό για να σώση την πατρίδα του ή να
ωφελήση το σπίτι του ή να σώση τα άλλα παιδιά του, αφάνιζε μια ζωή
για πολλές και ημπορούσε κανείς να τον συγχωρήση. Αλλά αυτός,
επειδή η Ελένη ήτο αδιάντροπη και επειδή ο Μενέλαος δεν ήξευρε να
τιμωρήση τας απιστίας της, εσκότωσε την ιδική μου κόρη. Και
μολαταύτα, έπειτα από όσα και αν μου έκαμε, δεν του εκρατούσα
μνησικακία και δεν θα τον εφόνευα, αλλά ήλθεν εδώ και έφερε μαζύ
του μίαν Μαινάδα, μιαν τρελλήν, την Κασσάνδραν, την οποίαν επήρε
ερωμένη του, και ήθελε να έχη εις το σπίτι του δυο γυναίκες αντί μιαν.
     Δεν αρνούμαι ότι οι γυναίκες είναι ελαφρόμυαλες! Όταν όμως ο
άνδρας περιφρονή την γυναίκα του και σφάλλη έτσι, τότε και αυτή
κάμνει τα ίδια και παίρνει εραστήν. Έπειτα όλον το βάρος πέφτει
ασήκωτον επάνω μας, ενώ τους άνδρας, που είναι η αιτία όσων έγιναν,
δεν τους κατηγορεί κανείς!
     Αν άρπαζαν έξαφνα κρυφά τον Μενέλαον από το ανάκτορόν του,
έπρεπε τάχα να σκοτώσω εγώ τον Ορέστην για να τον σώσω, επειδή
είναι ανδράδελφός μου; Πώς θα του εγαίνετο άραγε αυτό του πατέρα
σου; Έπειτα εκείνος εσκότωνε την κόρη μου και δεν έπρεπε να πάθη
τίποτε, ενώ, αν το έκαμνα εγώ, έπρεπε να μ’ ετιμωρούσε. Ναι! τον
εσκότωσα... και για να το κατορθώσω εζήτησα βοήθειαν από
εκείνους που ημπορούσα να ζητήσω: από τους εχθρούς του, επειδή
φυσικά κανείς φίλος του δεν θα μ’ εβοηθούσεν εις αυτό. Λοιπόν λέγε
τώρα, και απόδειξέ μου με παρρησία ότι άδικα απέθανεν ο πατέρας
σου.

ΗΛΕΚΤΡΑ
     Δίκαια τα είπες, αλλά το δίκαιον αυτό είναι άνομον! Η φρόνιμη
γυναίκα πρέπει να τα συγχωρή όλα εις τον άνδρα της, και όποια δεν το
νομίζει αυτό, εγώ ούτε καν την λογαριάζω! Ενθυμήσου όμως, μητέρα,
τα τελευταία λόγια που είπες τώρα και μου έδιδες το δικαίωμα να σου
ομιλήσω ελεύθερα.

ΚΛΥΤΑΙΜΝΗΣΤΡΑ
     Δεν τα αρνούμαι, κόρη μου, και μάλιστα τα ξαναλέγω.

ΗΛΕΚΤΡΑ
     Λοιπόν δεν θα με τιμωρήσης, αν μιλήσω ειλικρινώς;

ΚΛΥΤΑΙΜΝΗΣΤΡΑ
     Απεναντίας! Θ’ ακούσω μάλιστα ό, τι ειπής χωρίς να
δυσαρεστηθώ.

ΗΛΕΚΤΡΑ
     Θα σου τα ειπώ λοιπόν και αρχίζω αμέσως!

ΗΛΕΚΤΡΑ
     Θα σου τα ειπώ λοιπόν και αρχίζω αμέσως! Είθε, μητέρα μου, να
είχες καλλίτερα αισθήματα, διότι πράγματι και σού και της Ελένης το
εξωτερικόν αξίζει τον θαυμασμόν, αν και αι δυο αδελφαί είσθε εξ ίσου
μάταιαι και ανάξιαι του Κάστορος. Εκείνη εδραπέτευσεν από το σπίτι
της, απαχθείσα εκουσίως και συ εφόνευσες τον άνδρα σου, τον
άριστον της Ελλάδος, με πρόφασιν τον φόνον της κόρης σου. Δεν σε
γνωρίζουν όμως όλοι καλά όπως εγώ!
     Πριν ακόμη αποφασισθή η θυσία της Ιφιγενείας, και μόλις ο
σύζυγός σου έφυγε, εκτένιζες εμπρός εις τον καθρέπτην τα ξανθά
μαλλιά σου! Ποια καλή γυναίκα στολίζεται ενώ λείπει ο άνδρας
της;... και τι της χρειάζεται να δείχνη εις την θύραν ευμορφιές αν δεν
σκέπτεται κανένα κακόν;
     Μόνη συ, καθώς ηξεύρω, από τας Ελληνίδας εχαίρεσο όταν ενίκων
οι Τρώες και έκλαιες όταν ενίκων οι Έλληνες, επειδή δεν είχες
καμμίαν όρεξιν να επιστρέψη ο Αγαμέμνων από το Ίλιον! Και όμως,
σου ήτο τόσο εύκολον να είσαι φρόνιμη!.... διότι είχες άνδρα όχι
χειρότερον από τον Αίγισθον, άνδρα που η Ελλάς είχεν εκλέξει
στρατηλάτην και διότι θ’ αποκτούσες μεγάλην δόξαν δια την αδελφήν
σου την Ελένην, που έκαμε εκείνα που ηξεύρεις. Τα κακά
παραδείγματα δίδουν εις τους καλούς ωφελίμους συμβουλάς.
     Και αν όμως, καθώς λέγεις, ο πατέρας εφόνευσε την κόρη σου, τι
σ’ εβλάψαμεν εγώ και ο αδελφός μου; Γιατί, αφού εσκότωσες τον
άνδρα σου, δεν μας άφησες εις τα πατρικά μας ανάκτορα, αλλ’
εγκατέστησες εκεί μέσα τον ξένον άνδρα σου, που εξαγόρασες με την
περιουσίαν μας;
     Γιατί δεν φεύγει εις εξορίαν αντί για τον Ορέστην αυτός; Γιατί δεν
πεθαίνει αντί για μένα, που με φονεύει ζωντανήν δυο φορές χειρότερα
από την αδελφήν μου Ιφιγένειαν;
     Αν ο φόνος τιμωρή τον φόνον, εγώ και ο υιός σου Ορέστης θα σε
σκοτώσωμεν για να εκδικηθώμεν τον θάνατον του πατέρα μας διότι,
αν είναι σωστόν εκείνο, και αυτό θα είναι σωστό. Εκείνος που δια
χρήματα ή ευγενή καταγωγή νυμφεύεται κακήν γυναίκα δεν έχει
μυαλό! Μέτριος και έντιμος γάμος είναι πολύ καλλίτερος από μεγάλον
και άτιμον.

ΧΟΡΟΣ
     Ο γάμος είναι τύχη! Για μερικούς είναι ευτυχία, για άλλους πάλιν
συμφορά!

ΚΛΥΤΑΙΜΝΗΣΤΡΑ
     Συ, κόρη μου, είσαι γεννημένη να ευρίσκης πάντοτε όλα καλά, όσα
έχουν σχέσιν με τον πατέρα σου! Πράγματι, άλλα παιδιά αγαπούν τον
πατέρα και άλλα πάλιν περισσότερον την μητέρα των! Αλλά σε
συγχωρώ, διότι μη νομίζης, παιδί μου, ότι και εγώ είμαι τόσον
ευχαριστημένη για όσα έγιναν. Συ όμως, είναι πράγματι αλήθεια ότι
είσαι λεχώνα εις αυτήν την κατάστασιν, ρυπαρά και κακοντυμένη;
Πράγματι απέκτησες παιδί; Αλλοίμονον η δυστυχισμένη τι έχω κάμει!
Μου φαίνεται ότι εξηρέθισα περισσότερον από ό, τι έπρεπε τον άνδρα
μου!

ΗΛΕΚΤΡΑ
     Μετανοείς αργά, όταν δεν υπάρχει πλέον θεραπεία. Τώρα ο
πατέρας μου απέθανε πια. Τον υιόν σου όμως, που πλανάται μακράν
από την πατρίδα του, γιατί δεν τον φέρνεις εδώ;

ΚΛΥΤΑΙΜΝΗΣΤΡΑ
     Αυτόν ομολογώ ότι τον φοβούμαι, διότι καθώς λέγουν μνησικακεί
για τον φόνον του πατέρα του.

ΗΛΕΚΤΡΑ
     Γιατί όμως ο σύζυγός σου έχει τόσον μίσος εναντίον μας;

ΚΛΥΤΑΙΜΝΗΣΤΡΑ
     Ο χαρακτήρ του είναι τέτοιος, όπως και συ από χαρακτήρος είσαι
αυθάδης.

ΗΛΕΚΤΡΑ
     Είμαι γιατί πονώ, αλλά θα παύσω την μνησικακίαν μου.

ΚΛΥΤΑΙΜΝΗΣΤΡΑ
     Τότε και εκείνος, να είσαι βεβαία, δεν θα είναι πια τόσον
αυστηρός!

ΗΛΕΚΤΡΑ
     Είναι αλαζών ενώ κάθεται εις το σπίτι μου...

ΚΛΥΤΑΙΜΝΗΣΤΡΑ
     Βλέπεις; Πάλιν αρχίζεις νέας φιλονεικίας!

ΗΛΕΚΤΡΑ
     Σωπαίνω, διότι τον φοβούμαι, όπως ηξεύρω εγώ να φοβούμαι.

ΚΛΥΤΑΙΜΝΗΣΤΡΑ
     Παύσε τα τώρα αυτά, και ειπέ μου τι με ήθελες που μ’ εκάλεσες
εδώ.

ΗΛΕΚΤΡΑ
     Άκουσες νομίζω ότι απέκτησα παιδί. Γι’ αυτό ήθελα να σε
παρακαλέσω να κάμης, καθώς είναι συνήθεια, θυσίαν την δεκάτην
ημέραν της σελήνης έπειτα από την γέννησήν του, επειδή εγώ δεν
ηξεύρω. Είμαι πρωτόγεννη βλέπεις και δεν τα ξαναέκανα άλλη φορά.

ΚΛΥΤΑΙΜΝΗΣΤΡΑ
     Αλλ’ αυτό έπρεπε να το κάμη εκείνη που σ’ εξεγέννησε.

ΗΛΕΚΤΡΑ
     Μόνη μου εγέννησα και μόνη μου επεριποιήθηκα το βρέφος

ΚΛΥΤΑΙΜΝΗΣΤΡΑ
     Τόσον λοιπόν μακρυά από γείτονας και φίλους είναι το σπίτι σου;

ΗΛΕΚΤΡΑ
     Τους πτωχούς κανείς δεν τους θέλει φίλους.

ΚΛΥΤΑΙΜΝΗΣΤΡΑ
     Πηγαίνω λοιπόν να θυσιάσω για το παιδί σου εις τους θεούς, και
όταν τελειώσω, θα πάγω εις το κτήμα όπου ο άνδρας μου θυσιάζει εις
τας Νύμφας. Σεις υπηρέται πηγαίνετε τα άλογα εις την φάτνην και
όταν υπολογίσετε ότι ετελείωσα, ελάτε πάλιν, επειδή πρέπει να
ευχαριστήσω και τον άνδρα μου

(Εξέρχεται)

ΗΛΕΚΤΡΑ
     Έμβαινε εις το πτωχικό μου σπίτι, πρόσεχε όμως μήπως μαυρίσης
τους πέπλους σου εις τους καπνισμένους τοίχους. Θα προσφέρης
πράγματι την θυσίαν που πρέπει εις τους θεούς. Το κάνιστρον είναι
έτοιμον και το μαχαίρι που έσφαξε τον ταύρον ακονισμένον! Κοντά σ’
αυτόν θα πέσης και συ και θα εύρης εις τον Άδην τον άνδρα που είχες
κι εδώ. Εγώ θα σου κάμω αυτήν την χάρι, και συ θα μου πληρώσης
τον φόνον του πατέρα μου.

(Εξέρχεται)

ΧΟΡΟΣ
     Έτσι τιμωρούνται τα εγκλήματα. Εγύρισαν τα πράγματα εις αυτό
το σπίτι. Άλλοτε, όταν εσκότωσαν τον βασιλέα μου μέσα εις το
λουτρόν, αντήχησαν οι τοίχοι και οι μαρμάρινοι θόλοι των
Ανακτόρων όταν εφώναζεν: «Αχ! τι με σκοτώνεις έτσι, ελεεινή
γυναίκα, μόλις έφθασα εις την αγαπημένην μου πατρίδα, έπειτα από
δέκα χρόνια που έλειπα;...»
     Η δικαιοσύνη όμως ξαναγυρίζει τον ίδιον δρόμον και τώρα της
δίδει την ίδιαν τύχην με τον δυστυχισμένον άνδρα της, όπως και αυτή
τον εσκότωσε με τον κοπτερόν πέλεκυν με τα ίδια της τα χέρια, μόλις
έφθασεν έπειτα από τόσα χρόνια εις τα υψηλά Κυκλώπεια τείχη της
πατρίδος του. Τον κακόμοιρον! Βέβαια ετρελλάθηκε τότε η ελεεινή
και έκαμε το έγκλημα ωσάν λέαινα των βουνών, που διαρπάζει
πλούσια δάση.

ΚΛΥΤΑΙΜΝΗΣΤΡΑ (έσωθεν)
     Ω παιδιά μου! Για όνομα των θεών μη σκοτώνετε την μητέρα
σας!...

ΧΟΡΟΣ
     Ακούτε φωνές μέσα από το σπίτι;

ΚΛΥΤΑΙΜΝΗΣΤΡΑ (έσωθεν)
     Αλλοίμονόν μου!... Αλλοίμονόν μου!....

ΧΟΡΟΣ
     Λυπούμαι και εγώ ότι σε σκοτώνουν τα παιδιά σου, αλλ’ ο θεός
τιμωρεί, όταν έλθη η ώρα! Αλήθεια φοβερόν είναι το πάθημά σου,
φοβερά όμως έκαμες και συ εις τον καϋμένο τον άνδρα σου! Να τους!
Βγαίνουν τώρα από το σπίτι, καταματωμένοι από το αίμα της
νεοσφαγμένης μητέρας των, απόδειξιν της επιτυχίας και του φόνου!
Δεν είναι και δεν θα υπάρξη βέβαια ποτέ πιο αξιολύπητη γενεά από
την γενεάν του Ταντάλου!

ΟΡΕΣΤΗΣ (εξερχόμενος)
     Ω! Γη και Ζευ που βλέπεις όλας τας πράξεις των ανθρώπων, ιδέτε!
Ιδέτε πράγματα φονικά και φρικτά, τα δυο σώματα που κείτονται εις
το χώμα σκοτωμένα από το χέρι μου για όσα υπέφερα.

ΗΛΕΚΤΡΑ
     Αλήθεια... φρικτά αδελφέ μου... και αιτία είμαι εγώ, που έγινα
πυρ και μανία για την μητέρα που με εγέννησε!


ΧΟΡΟΣ
     Ω! τι φρικτή, τι ελεεινή τύχη σου έμελλε, μητέρα! Τι ανήκουστα ,
τι αξιοκατάρατα πράγματα ηύρες από τα παιδιά σου, μολονότι
επλήρωσες δίκαια τον φόνον που έκαμες.

ΟΡΕΣΤΗΣ
 Ω! Φοίβε! εξύμνησες εις τον χρησμόν σου την εκδίκησιν, έκαμες τα
κρυμμένα φανερά, μου εμοίρανες φόνους και αίματα! Εις ποιάν πόλιν
να πάγω τώρα;... ποιος φίλος θα γυρίση πειά να με ιδή, τον
κατηρεμμένον που εσκότωσα την μητέρα μου;

ΗΛΕΚΤΡΑ
     Αλλοίμονον! Αλλοίμονον! και εγώ τι θα γίνω; Σε ποιους χορούς ,
σε ποιους γάμους θα ημπορέσω πια να φανώ; Ποίος θα πάρη ποτέ
γυναίκα σαν εμένα;

ΧΟΡΟΣ
     Πάλι, πάλι άλλαξαν αι σκέψεις σου σαν τον άνεμον! Τώρα
σκέπτεσαι φρόνιμα, το αντίθετον από πριν... και έφερες τον αδελφόν
σου, χωρίς να θέλη, σε μεγάλες συμφορές.

ΟΡΕΣΤΗΣ
     Είδες η δυστυχισμένη πώς ελύγισεν εις το χώμα τα κακόμοιρα τα
γόνατά της, όταν την εσκότωνα, και πώς έβγαλε από τον πέπλο το
μητρικό βυζί της και μας το έδειχνεν; Εμένα ερραγίσθηκε η καρδιά
μου.

ΧΟΡΟΣ
     Ναι! Επόνεσες, όταν άκουσες τους απηλπισμένους θρήνους της.

ΟΡΕΣΤΗΣ
     Και για να με παρακαλέση, μου εχάιδευε το πρόσωπον με τα χέρια
της και μου έλεγε: «Ω παιδί μου! Σε παρακαλώ...», και επιάνετο από
τα μάγουλά μου, που ολίγον έλειψε να πέση το μαχαίρι από τα χέρια
μου.

ΧΟΡΟΣ
     Δυστυχισμένη! Πώς υπέφερες να ιδής με τα μάτια σου τον φόνο
της μητέρας σου;

ΟΡΕΣΤΗΣ
     Τότε εσκέπασα με το ρούχο τα μάτια μου και έχωσα το μαχαίρι εις
το σώμα της.

ΗΛΕΚΤΡΑ
     Και εγώ σ’ εκαρδίωσα και έπιασα το μαχαίρι μαζύ σου.

ΧΟΡΟΣ
     Ω! τι φρικτά πράγματα έκαμες!

ΟΡΕΣΤΗΣ
     Πήγαινε, σκέπασε με πέπλους το σώμα της, κλείσε τας
αιματωμένας πληγάς της! Ω μητέρα! Εγέννησες παιδιά να σε
σκοτώσουν!

ΗΛΕΚΤΡΑ
     Αγαπημένη και μισημένη, σε τυλίγομεν.

ΧΟΡΟΣ
     Μ’ εσένα κλείνει σειρά μεγάλη κακών στο σπίτι.
     Αλλά βλέπω ότι εμφανίζονται επάνω από το σπίτι πνεύματα ή θεοί
ουράνιοι, διότι βέβαια αυτός δεν είναι συνηθισμένος δρόμος για τους
ανθρώπους. Γιατί όμως να έρχωνται άρεγε να φανούν;

ΔΙΟΣΚΟΥΡΟΙ (εμφανιζόμενοι)
     Άκουσε, υιέ του Αγαμέμνονος! Σου ομιλούν οι δίδυμοι αδελφοί της
μητρός σου, οι Διόσκουροι, ο Κάστωρ και ο αδελφός του
Πολυδεύκης! Αφού ησυχάσαμεν φοβεράν τρικυμίαν εις την
θάλασσαν, μόλις είδαμεν την σφαγήν της αδελφής μας, της μητρός
σου, ήλθαμεν εις το Άργος. Και αυτής μεν η τιμωρία είναι δικαία, ό, τι
όμως εκάματε συ και ο Φοίβος Απόλλων δεν είναι ορθά.
     Ο Φοίβος... δεν λέγω περισσότερα, διότι είναι ανώτερός μου.
Αλήθεια, είναι σοφός, δεν σου έδωσεν όμως σοφόν χρησμόν! Αυτά εν
τούτοις πρέπει να τα σεβασθώμεν, όσον αφορά όμως εσέ, ανάγκη
τώρα να εκτελέσης ό, τι απεφάσισεν ο Ζευς και η Μοίρα! Δώσε την
Ηλέκτρα γυναίκα εις τον Πυλάδην και φύγε από το Άργος! Δεν
ημπορείς, αφού εφόνευσης την μητέρα σου, να μείνης πλέον εις την
πόλιν αυτήν!
     Αι φοβεραί Ερινύες με τα σκυλλίσια πρόσωπα θα σε καταδιώξουν
πλανώμενον και παράφρονα εδώ κ’ εκεί! Πήγαινε εις τας Αθήνας και
αγκάλιασε το ιερόν άγαλμα της Παλλάδος Αθηνάς. Αυτή θα σε
σκεπάση με την ασπίδα της, και θα τας εμποδίση, από φόβον προς
τους φρικτούς της δράκοντας, να σ’ εγγίσουν! Εκεί υπάρχει κάποιος
λόφος όπου άλλοτε οι θεοί εκάθισαν να κρίνουν ένα άλλο φόνον, όταν
ο αιμοβόρος Άρης, εξωργισμένος δια την ατίμωσιν της κόρης του,
εφόνευσε τον Αλλιρόθιον, τον υιόν του Ποσιδώνος!
     Η κρίσις  από το μέρος αυτό είναι αλάνθαστος και σεβαστή εις
τους θεούς. Εκεί λοιπόν πρέπει να κριθής και συ δια το έγκλημά σου!
Ισοψηφία θα σε σώση από τον θάνατον, διότι ο Απόλλων που σου
έδωσε τον χρησμόν θα αναλάβη την ευθύνην και θα γίνει πλέον νόμος
η ισοψηφία να σώζη τον κατηγορούμενον.
     Τότε αι φοβεραί Ερινύες, δυσηρεστημέναι δια την αθώωσίν σου,
θα βυθισθούν εις έν χάσμα πλησίον του λόφου, το οποίον είναι ιερόν
και απάτητον δια τους ανθρώπους και συ να υπάγης να κατοικήσης εις
την πόλιν των Αρκάδων, κοντά εις τον Αλφειόν και τον ναόν του
Λυκαίου, όπου θα ονομασθή μια πόλις με το όνομά σου! Αυτά είχα να
σου ειπώ! Το σώμα του Αιγίσθου θα το θάψουν οι Αργείοι, την δε
μητέρα σου η Ελένη και ο Μενέλαος, ο οποίος έφθασεν αυτήν την
στιγμήν εις το Ναύπλιον, αφού εκυρίευσε την Τρωάδα. Η Ελένη
έρχεται από την Αίγυπτον, από τον Πρωτέα, διότι δεν επήγε ποτέ εις
την Τρωάδα, και μόνον έν ομοίωμά της έστειλεν ο Ζευς εις το Ίλιον,
δια να γίνει πόλεμος και να χυθή αίμα. Ο Πυλάδης ας επιστρέψη εις
τον τόπον του, εις την Αχαΐαν, μαζύ με την γυναίκα του, ας παραλάβη
εις την Φωκίδα και αυτόν που εσεβάσθη το γένος της αδελφής σου και
ας τον ανταμείψη πλουσιοπαρόχως. Πήγαινε τώρα δια του Ισθμού εις
την ευτυχισμένην πόλιν του Κέκροπος και όταν εκπληρώσης τον
καιρόν του εξιλασμού σου θα λυτρωθής από τα δεινά και θα
ευτυχήσης.

ΧΟΡΟΣ
     Ω παιδιά του Διός! Μας επιτρέπετε και μας να λάβωμεν μέρος εις
την ομιλίαν σας;

ΔΙΟΣΚΟΥΡΟΣ
     Λέγετε! Διότι σεις δεν είσθε ένοχοι δια τους φόνους αυτούς!

ΟΡΕΣΤΗΣ
     Μου επιτρέπετε και εις εμέ, παιδιά του Τυνδάρεω, να ομιλήσω;

ΔΙΟΣΚΟΥΡΟΙ
     Ναι. Διότι αιτία του φόνου αυτού είναι ο Απόλλων.

ΧΟΡΟΣ
     Πώς συμβαίνει σεις, θεοί και αδελφοί της φονευμένης, να μη την
προφυλάξετε από τον θάνατον;

ΔΙΟΣΚΟΥΡΟΙ
     Αυτή ήτο η μοίρα της και εις αυτό συνετέλεσαν οι άκριτοι χρησμοί
του Απόλλωνος.

ΗΛΕΚΤΡΑ
     Αλλά ποίος Απόλλων, ποίος χρησμός έκαμεν εμένα να φονεύσω τη
μητέρα μου;

ΔΙΟΣΚΟΥΡΟΙ
     Ήσαν κοιναί και δια τους δυο αι πράξεις και η ειμαρμένη σας! Η
ιδία πατρική κατάρα σας κατέστρεψε και τους δυο.

ΟΡΕΣΤΗΣ
     Ω αδελφή μου! Έπειτα από τόσα χρόνια που σε είδα στερούμαι
πάλιν την αγάπην σου. Πάλιν θα χωρισθούμε.

ΔΙΟΣΚΟΥΡΟΙ
     Αυτή έχει τώρα άνδρα και σπίτι ιδικό της. Δεν έχει τίποτε να
παραπονεθή εκτός του ότι θα εγκαταλείψη το Άργος.

ΟΡΕΣΤΗΣ
     Και είναι μεγαλυτέρα λύπη, από το να αφήση κανείς γην την όπου
εγεννήθηκε; Αλλά τώρα εγώ φεύγω από την πατρίδα μου, να δικασθώ
από ξένους για τον φόνον της μητρός μου.

ΔΙΟΣΚΟΥΡΟΙ
     Έχε θάρρος και παρηγορήσου! Θα φθάσης εις την ιεράν πόλιν της
Παλλάδος.

ΗΛΕΚΤΡΑ
     Σφίξε το στήθος σου εις το στήθος μου, αδελφέ μου. Η αιματωμένη
κατάρα της μητέρας μας διώχνει από τα πατρικά μας ανάκτορα.

ΟΡΕΣΤΗΣ
     Έλα εις την αγκαλιά μου και κλάψε με ωσάν αποθαμένον...

ΔΙΟΣΚΟΥΡΟΣ
     Αλλοίμονον! Αλλοίμονον! Τι λυπηρά λόγια και δια θεούς ακόμη!
Διότι μη νομίζετε ότι και εγώ και οι ουράνιοι θεοί δεν αισθανόμεθα
ευσπλαχνίαν δια τους πολυβασανισμένους θνητούς!

ΟΡΕΣΤΗΣ
     Δεν θα σε ξαναϊδώ πια...

ΗΛΕΚΤΡΑ
     Και τα ιδικά μου μάτια δεν θα σε ξαναντικρύσουν.

ΟΡΕΣΤΗΣ
     Αυτά είναι τα τελευταία λόγια που ακούω από σένα.

ΗΛΕΚΤΡΑ
     Χαίρε πόλις... Χαίρετε και σεις, γυναίκες του Άργους.

ΟΡΕΣΤΗΣ
     Τόσον γρήγορα φεύγεις, Ηλέκτρα μου αγαπημένη;

ΗΛΕΚΤΡΑ
      Φεύγω με μάτια γεμάτα δάκρυα.

ΟΡΕΣΤΗΣ
     Πήγαινε ευτυχισμένος Πυλάδη και νυμφεύσου την Ηλέκτραν.

ΔΙΟΣΚΟΥΡΟΣ
     Εντός ολίγου αυτοί θα υπανδρευθούν... συ όμως πάρε τον δρόμον
των Αθηνών και απόφευγε τας Ερινύας, διότι να τες! Έρχονται
κατεπάνω σου φοβεραί, κατάμαυραι, με φείδια εις τα χέρια, με πόνους
σκληρούς! Ημείς πηγαίνομεν τώρα εις την Σικελικήν θάλασσαν να
σώσωμεν άλλα πλοία που κινδυνεύουν. Αφήνομεν  εις την τύχην των
τους κακούς και σώζομεν από τον κίνδυνον εκείνους που είναι δίκαιοι
και ευσεβείς. Δι’ αυτό ας μη κάμνη κανείς το κακόν, ούτε να ταξιδεύη
ποτέ μαζύ με επιόρκους. Σας το λέγω αυτό ως θεός προς ανθρώπους!

ΧΟΡΟΣ
     Χαίρετε! Ευτυχισμένος όποιος ημπορεί να ζη χαρούμενος, χωρίς να
βασανίζεται από καμμίαν δυστυχίαν.






End of the Project Gutenberg EBook of Electra, by Euripide




Produced by Christos Alexandridis, Publisher Fexis, 1911,
Translation into Modern Greek by Ioannis Gryparis






Τίτλος: Επτά επί Θήβας
Συγγραφέας: Αισχύλος
Μεταφραστής: Ιωάννης Γρυπάρης
Εκδόσεις Φέξη, 1911
Ηλεκτρονική μεταγραφή: Χρίστος Αλεξανδρίδης
e-mail: chrialex@myrealbox.com


Στην παρούσα ηλεκτρονική μεταγραφή διατηρηθήκαν, σε γενικές
γραμμές, η γλώσσα και η ορθογραφία του πρωτοτύπου. Επεμβάσεις
έγιναν μόνο εκεί που το απαιτούσαν οι διορθώσεις των τυπογραφικών
λαθών, η σαφήνεια του κειμένου και το μονοτονικό σύστημα.



ΥΠΟΘΕΣΙΣ

     Το δράμα τούτο, το οποίον δικαίως ο Αριστοφάνης εις τους
Βατράχους του ονομάζει «Άρεως μεστόν», αποτελεί μέρος τριλογίας,
της οποίας τα δυο πρώτα δράματα, απολεσθέντα, ήσαν ο Λάιος και ο
Οιδίπους. Όπως εις τας Ικέτιδας και τους Πέρσας του αυτού ποιητού
και ενταύθα επικρατεί το λυρικόν και επικόν στοιχείον μάλλον.
Μακρά είναι τα λυρικά άσματα και οι κομμοί, μακρόταται δε και
τελείως επικαί αι περιγραφαί των Αργείων  στρατηγών των
πολιορκούντων τας Θήβας. Δια τούτο κρίνεται από τας παλαιοτέρας
τραγωδίας του ποιητού.
     Το κυρίως τραγικόν στοιχείον είναι η αλληλοκτονία εν μονομαχία
προ των τειχών της πολιορκουμένης πόλεως των αδελφών Ετεοκλέους
και Πολυνείκους, των υιών του Οιδίποδος. Τοιουτοτρόπως
εκληρούται η φοβερά κατάρα του πατρός των, η οποία δια παντός του
δράματος ενσαρκώνει την Μοίραν της τραγικής οικογενείας. Μετά
τον διπλούν φόνον, επάνω εις τα νεκρά σώματα των δυο αδελφών, ο
χορός αποτελούμενος από Θηβαίας παρθένους ψάλλει τον
λυρικώτατον «Ύμνον των Ερινύων» καθώς τον οναμάζουν αι ίδιαι,
τούτον δε επακολουθεί ο παθητικώτατος θρήνος των δυο αδελφών
Αντιγόνης και Ισμήνης, ο οποίος και έπρεπε να τελειώνη το δράμα.
     Αλλά έπεται και μια τελευταία σκηνή ακόμη. Η Γερουσία της
πόλεως απαγορεύει την ταφήν του εχθρού της πατρίδος Πολυνείκους°
κατά της αποφάσεως όμως ταύτης εξεγείρεται και διαμαρτύρεται η
ευσεβής φιλαδελφεία της Αντιγόνης, με την οποίαν συντάσσεται και
μέρος του χορού, ενώ το έτερο ημιχόριον, συμμεριζόμενον την
απόφασιν της πόλεως, συνοδεύει τον νεκρόν του Ετεοκλέους όστις
μεταφέρεται προς μεγαλοπρεπή ταφήν. Αυτή δε η σκηνή, περιέχουσα
ως εν σπέρματι την υπόθεσιν της Αντιγόνης του Σοφοκλέους, έκαμε
πολλούς των κριτικών να υποπτεύωσιν ότι οφείλεται ίσως εις
μεταγενεστέραν διασκευήν.



ΑΙΣΧΥΛΟΥ

ΕΠΤΑ  ΕΠΙ  ΘΗΒΑΣ


ΠΡΟΣΩΠΑ

ΕΤΕΟΚΛΗΣ
ΑΓΓΕΛΟΣ ή ΚΑΤΑΣΚΟΠΟΣ
ΧΟΡΟΣ ΠΑΡΘΕΝΩΝ
ΑΝΤΙΓΟΝΗ
ΙΣΜΗΝΗ
ΚΗΡΥΞ



ΕΤΕΟΚΛΗΣ
Καδμείοι, εκείνος πόχει την αρχή στα χέρια
και στην πρύμνα της πολιτείας γυρνάει το δοιάκι
χωρίς να κλή τα βλέφαρά του ο ύπνος--- πρέπει
σύμφωνα να μετρά με τους καιρούς τα λόγια.
Γιατί αν μας έρθουν βολικά, ο θεός η αιτία,
μ’ αν πάλιν, ο μη γένοιτο, κακό μας λάχη
ένας ο Ετεοκλής πολλά στην πόλη απ’ όλους
μυριόστομα θα ’χη ν’ ακούη μοιρολόγια
και θρήνους, π’ άμποτε ο διαφεντευτής ο Δίας
την Καδμεία ’π ’ αυτά στ’ αλήθεια ας διαφεντεύη.
Μα τώρα πρέπει εσείς--- κι όποιος του λείπει ακόμη
της ώρας του η ακμή κι οπού έχει πια περάση---
μεγάλη αξαίνοντας τη ζώρη του κορμιού του,
καθένας με τα χρόνια του, καθώς ταιριάζει,
να βοηθάη την πατρίδα του και των θεών της
τους βωμούς, για να μη χάσουν τις τιμές τους,
τα τέκνα του, τη μάννα γης, γλυκειά θροφό μας°
γιατί μικρούς, που στο καλόγνωμό της χώμα
σερνόσαστε, αναδέχτη της ανατροφής σας
όλο το βάρος και σας τράνεψε κατοίκους
ασπιδοφόρους, για να γίνετε μια μέρα
τέτοιοι πιστοί σ’ αυτή της την ανάγκη.
Και τώρα ως σήμερα ο θεός δεξιά τα φέρνει°
γιατί όλον τούτο τον καιρό, που έχουν ζωσμένα
τα κάστρα μας, η τύχη του πολέμου κλίνει
το πιότερο σε μας με του θεού τη χάρη.
Μα τώρα ο μάντης καθώς λέει ο πουλολόγος,
που κυβερνάει στ’ αυτιά του και στα φρένα, δίχως
θυσίας φωτιά, τα μαντικά πουλιά, με τέχνη
που δε γελιέται---αυτός τέτοιων χρησμών δεσπότης
μας λέει πως αποφάσισαν οι εχθροί τη νύχτα
έφοδο φοβερώτατη γι’ αφανισμό μας.
Μα όλοι στις πολεμίστρες αρματοζωσμένοι
στων πύργων τα πορτιά ριχτήτε, πεταχτήτε,
γεμίστε τα ταμπούρια, στις σκεπές των πύργων
σταθήτε και στα έβγα μένοντας των κάστρων
έχετε θάρρος και πολύ μην το φοβάσθε
το πλήθος των εχθρών° κι ο θεός δεξιά τα φέρνει.
Κ’ εγώ σπιούνους του στρατού και κατασκόπους
έστειλα, που πιστεύω δεν θ’ αργοπορήσουν°
κ’ έτσι με δόλο να πιαστώ φόβος δεν είναι.

ΑΓΓΕΛΟΣ
Έφθασα, δοξασμένε βασιλιά της Θήβας,
ξεδιαλυμένα φέρνοντάς σου από τα ’κείθε
νέα του στρατού που ο ίδιος με τα μάτια μου είδα.
Επτά καπετανέοι, πολεμόχαροι άντρες,
σφάζοντας μες σε μαυροσίδερην ασπίδα
ταύρο και στο σφαχτάρι γγίζοντας τα χέρια,
στον Άρη, Ενυώ και Φόβο, π’ αγαπούν τους γόνους,
όρκους δώσανε, ή, αφού την κατασκάψουν
με βία την πόλη των Καδμείων ν’ αφανίσουν,
ή σκοτωμένοι με το αίμα τους τη γη να βρέξουν.
Και στο άρμα του Άδραστου κρεμούσανε σημάδια
θυμητικά για τους γονιούς των στην πατρίδα
χύνοντας δάκρυα, μα στο στόμα τους κανένα
παράπονο δεν είχανε° γιατ’ η καρδιά τους,
καρδιά ατσαλένια πόβραζε από τη λύσσα
σαν λιονταριών με τ’ άγριο ανάβλεμμα, φυσούσε.
Και δεν αργούν να τ’ αποδείξουν τα όσα σου είπα°
κλήρους τους άφησα να βάζουν, για να φέρη
με το λαχνό καθείς στις πύλες το στρατό του.
Γι’ αυτό και συ γοργά διαλέγοντας τους πρώτους
απ’ το στρατό, τάξε τους στων πυλών τους δρόμους.
Γιατί ο στρατός πάνοπλος των Αργείων τώρα
κοντοζυγώνει, επλάκωσε, τους κάμπους χραίνει
ο άσπρος αφρός σταλάζοντας απ’ των αλόγων
το φυσομάνημα. Μα εσύ σαν τιμονιέρης
άξιος του καραβιού, το κάστρο να στεριώσης
πρι να μανίση η μπόρα του πολέμου, κι άκου!
κύμα το στεριανό βρουχιέται του στρατού των.
Άδραξε τον καιρό που πρέπει χέρι χέρι,
κ’ εγώ για τ’ άλλα ημεροσκόπου πιστό μάτι
θε να ’χω και μαθαίνοντας σωστά ’πό μένα
το κάθε τι από κει άβλαβος τέλεια θα ’σαι.

ΕΤΕΟΚΛΗΣ
Ω Δία και Γη και θεοί μας πολιούχοι
και του πατέρα Κατάρα τρανή Ερινύα,
μη μου την πόλη συγκορμόκλαδ’ απ’ τη ρίζα
ξεβγάλετε, απ’ τους εχθρούς μας κουρσεμένη,
που μιλεί γλώσσα ελληνική---μήτε τα σπίτια
που τις εστίες σας έχουνε° μ’ αυτή τη χώρα
και του Κάδμου την πόλη ελεύτερη ποτέ της
σκλαβιάς ζυγός μη σφίξη. Σεις η απαντοχή μας!
κ’ είναι κοινό το διάφορο, γατί μια πόλη
και τους θεούς τιμά σαν είναι ευτυχισμένη.


ΠΑΡΟΔΟΣ

ΧΟΡΟΣ

      Α΄

Μύρομαι φοβερά μεγάλα πάθη.
Μολύθηκε ο στρατός απ’ το στρατόπεδό τους,
χυμίζει εδώ πολύς λαός εμπρός καβαλλαριά,
μεσουρανίς που φάνηκε μου λέει το ο κουρνιαχτός
χωρίς μιλιά μα μηνυτής βέβαιος κι αληθινός.
Της χώρας μου οι κάμποι, ιδές, βροντούν απ’ τις οπλές
και βουή στέλνουνε στ’ αυτιά μου,
όπου πετάει με βρουχητό
ωσάν τ’ ακράτηγο νερό που πέφτει απ’ το γκρεμό.
Αλλοί μου, αλλοί, θεοί, θεές,
το κακό που μας πλάκωσε μακρύνετ’ από με.
Με βουητό που ξεπερνά τα κάστρα μας ορμά
καλοέτοιμος με τα λευκά σκουτάρια του ο λαός
τραβώντας κατά μας.
Ποιος θα με σώση, ποιος θα μου είναι βοηθός
απ’ τους θεούς, απ’ τις θεές;
Τι άλλο μου μένει το λοιπόν ή να προσπέσω εγώ
στ’ αγάλματα των πατρικών θεών;
Αλλοίμονο, ω αθάνατοι, με τους λαμπρούς βωμούς,
καιρός τ’ αγάλματά σας ν’ αγκαλιάζομε,
τι να στεκόμαστε να πολυαναστενάζομε;
Ακούτ’ ή δεν ακούγετε ασπίδων χτύπο;
Πότε θενά τα ντύσομε λιτανευτά
με πέπλους και με στέφανα αν όχι τώρα;
Είδα έναν χτύπο, βρόντημα όχι από ’να δόρυ.
Τι θενά κάμης Άρη; θα προδώσης χώρα
δική σου από τα χρόνια τα παλιά;
Θεέ, με τα χρυσ’ άρματα, προστάτευε τη χώρα
προστάτευε, π’ αγάπαγες πολύ από μια φορά.

        Β΄

(Απαγγέλλεται από τους τρεις στοίχους του χορού)

Της χώρας πολιούχοι θεοί, ελάτ’ ελάτε όλοι
και ιδήτ’ αυτή τη λιτανεία μας---περθένων
που απ’ τη σκλαβιά ζητούμε γλυτωμό.
Κύμα γύρ’ απ’ την πόλη
κυματολόφων αντρών
κοχλάζει με το φύσημα τ’ Άρεως σηκωμένο,
πατέρα Δία παντέλειε, μα βόηθα με
κι απ’ των εχθρών διαγούμισμα διαφέντευέ με.
Την πολιτεία περίζωσαν του Κάδμου, Αργίτες
τ’ άρματα τα πολεμικά βροντούν βροντούνε
κι απ’ τα σαγώνια των ατιών δετά τα γκέμια
πώς φονικά θρηνολογούνε!
Κ’ εφτά γενναίοι ξεχωριστοί μες στο στρατό τους
με ξέλαμπρην αρματωσιά στέκουν εμπρός
στις εφτά πύλες κληρωμένοι με λαχνό.

Και συ, δύναμη πολεμόχαρη, κόρη του Δία
της πόλης μας, Παλλάδα, γίνε σωτηρία.
Κι ο Ίππιος, της θάλασσας ο βασιλιάς
με το καμάκι τω ψαριώ διώχνοντας τον εχθρό
από το φόνο γλύτωσέ με, γλύτωσέ με.
Και συ ω Άρη, αλλοί μου, αλλοί
σώσε και φρόντισέ τη φανερά
πόλη συγγενική.
Και συ Αφροδίτη, Κύπρη δέσποινα,
σαν που είσαι η πρώτη μάννα της γενιάς μου,
διαφέντευέ μας που είμαστε απ’ το αίμα σου κ’ εμείς
και σε σιμώνομε μ’ ευχές π’ ακούνε οι θεοί.
Και συ, ω Λύκειε άναξ, λύκος να γενής
για τους εχθρούς, των στεναγμών μου εκδικητής,
και το δοξάρι ετοίμαζε της Λητώς κόρη και συ.

          Γ΄

(Απαγγέλλεται από τα δυο ημιχόρια)

Ε,ε,ε,ε,
αρμάτων κύλισμα γύρω στην πόλη γρικώ
Ήρα μου δέσποινα,
τρίζουν βαρύφορτα τ’ αξόνια, να, των τροχών.
Ε,ε,ε Άρτεμη αγαπημένη
απ’ το κονταροχτύπημα ξεφρένιασ’ ο αιθέρας
τι κακό βρήκε την πόλη μας, τι ’ναι να γένη;
Τι ’ναι π’ ακόμ’ απ’ το θεό μας περιμένει;
Ε,ε,ε,ε,
χαλάζι ακρόβολες στις έπαλξες πέτρες πετούν
ω φίλε Απόλλωνα,
απ’ τα χαλκόδετα σκουτάρια οι πύλες βροντούν.
Ε,ε,ε,ε, ω γυιέ του Δία τρανέ
που στους πολέμους αίσιον και καλό τέλος δίνεις
και Όγκα, δέσποινα θεά, που ’σαι στις πύλες μπροστά
απ’ την εφτάπορτη έδρα σου μη ξεμακρύνης.

           Δ΄

(Το ψάλλει όλος ο χορός μαζί)

Ω παντοδύναμοι θεοί,
ω τέλειοι κι ω τέλειες
της χώρας τούτης πυργοφύλακες,
μην παραδώσετε τη χώρα, δαμασμένη
από κοντάρι, σε ξενόφωνο στρατό°
ακούτε ακούτε μας, π’ από ψυχής, παρθένες,
με χέρια σας δεόμεθα υψωμένα.
Ω αγαπημένοι μας θεοί,
απλώνοντας το χέρι σας
πάνω στην πόλη μου, σωτήρες της,
δείξετε πως την αγαπάτε και γνοιασθήτε
τα κοινά ιερά, γνοισθήτε και βοηθάτε,
τις πρόθυμες πλουσίων τελετών
θυσίες  πολλές θυμάμενοί μου.


ΠΡΩΤΟ ΕΠΕΙΣΟΔΙΟ

ΕΤΕΟΚΛΗΣ
Εσάς ρωτώ, γέννες που δεν τραβιέστε, πήτε
είναι πράματ’ αυτά που να ωφελούν την πόλη
και στον πυργοζωσμένο αυτό στρατό μας θάρρος,
πεσμένες μπρος στ’ αγάλματα των πολιούχων
να ξεφωνίζετε και να χουγιάζετ’ έτσι,
πράματα που τα εχθρεύονται όσοι έχουν γνώση;
Ούτε στις συμφορές ούτε στην ευτυχία μου
θα ’θελα να ’χα σύντροφο ποτέ γυναίκα°
γιατί σαν ευτυχεί ανοικονόμητ’ είναι
η αποκοτιά της° και σαν πάρει πάλι φόβο
πιότερο ’ναι κακό στο σπίτι και στην πόλη.
Και τώρα τρέχοντας μ’ αυτούς απάνω κάτω
τους δρόμους σας σκορπάτε στο στρατό δειλία
λιγόψυχη με τις φωνές σας και προκόβουν
έτσ’ οι εχθροί μας μια χαράν απ’ αφορμής σας
και μέσα εμείς χαλιόμαστε συναπατοί μας.
Έχει έγνοια ο άντρας, η γυναίκ’ ας μη φροντίζη
για τα όξω· μεσ’ ας κάθεται, καν δίχως βλάβη.
Μα όποιος την προσταγή μου θέλει παρακούση,
άντρας, γυναίκα κι ό, τι ’ναι τ’ ανάμεσό τους,
απόφαση θανατική γι’ αυτόν θε να ’βγη,
του λαού το πετροβόλισμα δε θα ξεφύγη.
Τ’ ακούς ή δεν τ’ ακούς; ή σε κουφό τα λέω;

ΧΟΡΟΣ
Ω φίλε, γυιέ του Οιδίποδα, φοβήθηκα
γρικώντας των αρμάτων βροντοχτύπημα
σαν έτριξαν τ’ αξόνια τροχοκίνητα,
και τρίξανε στα δόντια των αλόγων
τα δουλεμένα στη φωτιά τα γκέμια
τα χαλινάρια που τα τιμονεύουν.

ΕΤΕΟΚΛΗΣ
Και τι; μην τάχα ο ναύτης, αν από την πρύμνη
τρέξη στην πλώρα, θα ’βρη τρόπο να γλυτώση,
όταν τα κύματα δαμάσουν το καράβι;

ΧΟΡΟΣ
Μα ήρθα τρέχοντας στων θεών τ’ αγάλματα,
τι έχω σ’ αυτούς όλα τα θάρρη μου,
όταν βροντούσε η πετροχάλαζα
στις πύλες· τότε δα κι ο φόβος
μ’ έσυρε να προσπέσω στους θεούς
το χέρι τους επάνω μας ν’ απλώσουν.

ΕΤΕΟΚΛΗΣ
Εύχεσθε να βαστάξη ο πύργος των εχθρών μας
τη δύναμη· δεν είν’ αυτό στων θεών το χέρι;
μα λεν πως παρατούν οι θεοί πόλη παρμένη.

ΧΟΡΟΣ
Άμποτε μη μ’ απαρατήση όσο ζω
αυτή των θεών η σύναξι, μηδέ να ιδώ
να διαγουμίζεται η πόλη ετούτη
και μ’ εχθρική να καίγουνται φωτιά οι πύργοι ετούτοι.

ΕΤΕΟΚΛΗΣ
Ενώ τους θεούς παρακαλείς κοίτα μην κάνης
πράματ’ ανόητα· γιατί ’ναι η πειθαρχία
μάννα της πετυχιάς, γυναίκα του σωτήρος.

ΧΟΡΟΣ
Ναι, μα του θεού η δύναμη ακόμη ’ν πιο τρανή°
πολλές φορές τον τέλεια απελπισμένο,
κι όταν παν’ απ’ τα μάτια του τα σύγνεφα
κρέμουνται μαύρης συμφοράς, αναστηλώνει.

ΕΤΕΟΚΛΗΣ
Δουλειά ’ναι των αντρών αυτό, για να προσφέρουν
σφαχτά θυσίες εις τους θεούς, σαν βράζει η μάχη°
δική σου, να σωπαίνεις και να μένης σπίτι.
ΧΟΡΟΣ
Στους θεούς χρωστούμε που είν’ άπαρτη η πόλη
και των εχθρών το πλήθος ο πύργος βαστάει°
ποιος τάχα μπορεί να μη στέργει μας τούτα;

ΕΤΕΟΚΛΗΣ
Των θεών το γένος να τιμάς δεν σ’ εμποδίζω°
μα όμως, δειλούς για να μην κάνης τους πολίτες,
κάθου ήσυχη και μην πάρα πολύ φοβάσαι.

ΧΟΡΟΣ
Πρόσφατο σύσμιχτο πάταγο ακούγοντας
με δειλιασμένη τρομάρα σ’ αυτή την ακρόπολη,
τίμιαν έδρα των θεών, έτρεξα.

ΕΤΕΟΚΛΗΣ
Μη λοιπόν τώρ’ αν τύχη και ν’ ακούτε φόνους
και λαβωμούς, να μην το δέχεσθε με θρήνους°
τι ο Άρης μ’ αυτό θρέφεται, μ’ ανθρώπων αίμα.

ΧΟΡΟΣ
Κι αλήθεια να, φρουμανητά γρικάω αλόγων.

ΕΤΕΟΚΛΗΣ
Κι αν τα γρικάς κάνε πως δεν τ’ ακούς και τόσο.

ΧΟΡΟΣ
Απόγεια σειέται η πόλη σαν να την μπλοκάρουν.

ΕΤΕΟΚΛΗΣ
Λοιπόν δε φτάνει εγώ να γνοιάζομαι για τούτα;

ΧΟΡΟΣ
Μπιστεύομαι° μ’ αξαίνει ο βρουχισμός στις πύλες.

ΕΤΕΟΚΛΗΣ
Δε θα σωπάσης, τίποτε μην πης στην πόλη;

ΧΟΡΟΣ
Ω άγιοι πάντες! μην προδώσετε τους πύργους.

ΕΤΕΟΚΛΗΣ
Άει στην οργή, δε θα πομονευτής να σκάσης;

ΧΟΡΟΣ
Θεοί της χώρας μου, σκλαβιά να μη μου τύχη!

ΕΤΕΟΚΛΗΣ
Σκλαβώνεις μόνη σου και σε κι όλη την πόλη.

ΧΟΡΟΣ
Ω Δία, στρέψε στους εχθρούς μας την οργή σου.

ΕΤΕΟΚΛΗΣ
Ω Δία, τι πράμα που μας έδινες: γυναίκες.

ΧΟΡΟΣ
Τρισάθλιο, σαν τους άντρες που τους διαγουμίζουν.

ΕΤΕΟΚΛΗΣ
Και πάλι κακομελετάς μπρος στ’ αγάλματα;

ΧΟΡΟΣ
Απ’ τη μικροψυχιά τη γλώσσ’ αρπάζει ο φόβος.

ΕΤΕΟΚΛΗΣ
Αν σ’ το ζητούσα, μια ελαφρή μου ’κανες χάρη;

ΧΟΡΟΣ
Λέγε την το πιο γρήγορο και θα δω τότε.

ΕΤΕΟΚΛΗΣ
Καϋμένη σώπασε, τους φίλους μην τρομάζης.

ΧΟΡΟΣ
Σωπαίνω κι ό, τι ν’ το γραφτό μ’ όλους ας πάθω.

ΕΤΕΟΚΛΗΣ
Αντίς εκείν’ αυτό σου προτιμώ το λόγο,
κι ακόμα επίσης απ’ τ’ αγάλματα τραβήξου
και κάμ’ αυτό που σου ζητώ° κ’ έτσι κατόπι
θεάρεστον άγιο ολολυγμό να παιανίσης,
ελληνική συνήθεια θυσίας ύμνο,
θάρρος στους φίλους, βγάζοντας εχθρών το φόβο.
Κ’ εγώ στους πολιούχους τους θεούς της χώρας
τους πεδιονόμους κι αγοράς τους επισκόπους
στης Δίρκης τις πηγές κι ουδέ τον Ισμηνό ξεχνώ,
αν βγη το πράμα σε καλό και σωθ’ η πόλη,
βρέχοντας τους βωμούς τωνε μ’ αίμα προβάτων
και ταύρους σφάζοντας, τάζω ν’ αφιερώσω
λάφυρα κι όλους τους ναούς θενά στολίσω
μ’ εχθρών αρματωσιές κονταροκαρφωμένες.
Τέτοιες ευχές και συ να κάνης δίχως θρήνους
μηδέ με μάταια κι άγρια φωνητά τρόμου,
τι δεν γλυτώνεις πιότερο μ’ αυτά απ’ τη μοίρα.
Εγ’ όμως άντρες εξ, εφτά μαζί με μένα,
αντίκρυ στους εχθρούς μεγάλους αντιμάχους
θα πάω να στήσω στων τειχών τις εφτά πόρτες,
πρι να ’ρθουν βιαστικά μηνύματα και λόγοι
γοργόσπαρτοι και φωτιά  ’νάψη απ’ την ανάγκη.
ΧΟΡΟΣ

ΠΡΩΤΟ ΣΤΑΣΙΜΟ

Γνοιάζομ’ όσα λες - μα ο φόβος μου δεν παύει
και δε λέει μες στη ψυχή μου να ησυχάση°
η έγνοια πόχει μέσα μου θρονιάση
την τρομάρα των εχθρών μας όλο ανάβει.
Τους φοβούμαι, σαν τους όφιους περιστέρι
το πασίτρομο για τ’ άλουβα πουλιά του,
π’ ολοτρόγυρα στη δόλια τη φωλιά του
έχουν στήση κακοσύντυχο καρτέρι.
Άλλοι ορμούν κατά τους πύργους σμάρια σμάρια
πλήθια ολάκερα---και τι θα γένω!
κι άλλοι ρίχτουνε χαλάζι τα λιθάρια
στο λαό μας το γυροζωσμένο.
Σώστε, ω θεοί επουράνιοι όλοι
το στρατό με κάθε τρόπο και την πόλη.

Γιατί τάχα ποια θα βρήτε κι άλλη χώρα
πιο καλή, σαν θέλετε την παραδώση
στους εχθρούς αυτή τη γη την πλουτοφόρα
και της Δίρκης το νερό---που όσοι κι αν όσοι
ποταμοί τον κόσμο τρέχουν
το πιοτό της το καλόθροφο δεν έχουν.
Και γι’ αυτό, θεοί της πόλης μας προστάτες,
στους εχθρούς που μας περιζώσαν τα κάστρα
ρίχτ’ επάνω συμφορ’ ανθρωποχαλάστρα
που να παίρνουνε τα πόδια τους στις πλάτες.
Και χαρίζετε τη νίκη στο στρατό μας
και στην πόλη σωτηρία και σταθήτε
καλά έτσι θρονιασμένοι ανάμεσό μας,
τις πικρές μας λιτανείες σπλαχνισθήτε.

Τόσο μια πανάρχαιη πόλη, ω τι κρίμα!
να τη στείλετε στον Άδη, κουρεσεμένη
απ’ ενού Αχαιού κοντάρι, και να γένη
μαζί μ’ όλους τους ναούς στάχτη θρύμμα.
Κ’ οι γυναίκες σκλαβωμένες, ωιμένα,
νιές και γριές σαν τ’ άλογα να τις τραβούνε
απ’ τις χήτες, με τα ρούχα ξεσκισμένα.
Κ’ είν’ η πόλις όπου αδειάζεται όλη αντάρα
και βουή σύσμιχτη των σκλάβων που χαλούνε.
Βαρειές τύχες που προβλέπω με τρομάρα!
Κ’ είναι κλάμα, να τις βλέπης κορασίδες
νιόκοπες, πριν απ’ την τίμια τη χαρά τους
ν’ αποστείφουνται, ωιμέ, σαν αγουρίδες
την ξυνή ωμοτρύγητες δροσιά τους.
Ω, μακάριοι που πεθαίνουν, πριν να δούνε
όσα η πόλις μαύρα κι άραχλα παθαίνει
σαν δαμάζεται: εδώ σφάζουν, κει τραβούνε,
άλλα καίνε και τα πάντα καπνός χραίνει
κι ο θεός του ολέθρου ο Άρης, που δριμώνει
μ’ άγρια λύσσα, πάσα ευσέβεια βεβηλώνει.

Μες στις ρούγες βρουχισμός και γύρου μάντρες
από πύργους εχθρικούς την πόλη ζώνουν,
οι άντρες σφάζονται απ’ τους άντρες
κι άθλια σκούζοντας τα βρέφη που σκοτώνουν
με το αίμα το βυζί που πίνουν βρέχουν.
Χέρι χέρι οι αρπαγές κ’ οι κούρσες τρέχουν,
φορτωμένους συναντούνε οι φορτωμένοι
κι ο άδειος κράζει τ’ αδειανού, να ’χη κολλήγα,
μα ο κεθένας στο μεράσι ούτε πιο λίγα
ούτε κ’ ίσια θέλει να ’χη.---Ω, τι θα γένη!

Χύμα χάμου όλ’ οι καρποί, λύπη σού φέρνουν,
με πικρό οι νοικοκυρές μάτι κοιτάζουν:
πλήθι’ ανάκατα της γης τα δώρ’ αρπάζουν
τ’ αδιαφόρετα τα κύματα και σέρνουν.
Και πρωτόπαθες νέες σκλάβες, με γιομάτη
την καρδιά απ’ της συμφοράς τη νέα την τύχη,
περιμένουν κάποιου αφέντη εχθρού κρεβάτι
όποιος λάχη ο νικητής που θα τους τύχη.
Μα είν’ ελπίδα η νύχτα η σκότεινη να σώση
απ’ τα ολόκλαυτα δεινά να με γλυτώση.

ΔΕΥΤΕΡΟ ΕΠΕΙΣΟΔΙΟ
ΗΜΙΧΟΡΙΟ Α΄ (Ο ΗΓΕΜΩΝ)

Να, του στρατού ο κατάσκοπος, αν δε γαλιούμαι,
κάποια καινούγιαν είδηση, φίλες, μας φέρνει
με βία τ’ αδράχτια στρέφοντας των ποδαριώ του.

ΗΜΙΧΟΡΙΟ Β΄ (Ο ΗΓΕΜΩΝ)

Μα να κι ο ίδιος ο βασιλιάς, ο γυιός του Οιδίπου,
να μάθη φτάνει σε καιρό τα νέα τ’ αγγέλου
κι από τη βία κι αυτός δεν πάει τα πόδια ταίρια.

ΑΓΓΕΛΟΣ
Θα πω, καλά γνωρίζοντας, για τους εχθρούς μας
το πώς καθένας έλαχε κλήρο στις πόρτες.
Πρώτα ο Τυδέας μπρος στις πύλες τις Προιτίδες
φρουμάζει° μα το ρέμμα του Ισμηνού ο μάντης
δεν τον αφήνει να περάση° γιατί δείχνουν
όχι καλά οι θυσίες° μα ξεφρενιασμένος
εκείνος και διψώντας πόλεμο και μάχη
με σουριχτά μεσημερνά χουγιάζει ως δράκος
και λούζει με βρισιές το σοφό μάντη Οικλείδη
πως μπρος στον πόλεμο απ’ τον φόβο του κωλώνει.
Τέτοια φωνάζοντας κουνεί τρεις δασιούς λόφους
χήτες του κράνους του, και κάτω απ’ την ασπίδα
κουδούνια χάλκινα τρομάρα ηχολογούνε,
κ’ έχει περήφανο σημάδι επάνω, τέτοιο:
τον ουρανό που αστράφτει απ’ άστρα δουλεμένο,
και μες στη μέση σ’ όλη του τη λάμψη πρέπει
τ’ ολόγιομο φεγγάρι της νυχτός το μάτι.
Και ξώφρενα έτσι στα περήφαν’ άρματά του
κοντά στου ποταμού τις όχθες ξεφωνίζει
διψώντας πόλεμο, σαν το άτι που απ’ τη ζώρη
λεχομανάει των γκεμιώ κι όταν ακούγει
το κράξιμο της σάλπιγγας ανατρανίζει.
Ποιόν κατ’ αυτό θα τάξης; ποιος, σαν ανοιχτούνε
του Προίτου οι πόρτες, άξιος να τις διαφεντέψη;

ΕΤΕΟΚΛΗΣ
Δεν είμ’ εγώ στολίδια αντρός να με τρομάξουν
κι ούτε λαβωματιές δίνουνε τα σημάδια°
φούντες, κουδούνια δε δαγκάνουν δίχως δόρυ,
κ’ η νύχτ’ αυτή που λες επάνω στην ασπίδα
πως είναι, αστράφτοντας με τ’ ουρανού τ’ αστέρια,
μάντης μπορεί με κάποια σημασία να γίνη°
γιατί αν η νύχτα του θανάτου πέση επάνω
στα μάτια αυτού, που το περήφανο έχει το σημάδι,
σωστά και δίκια θεν’ αξίζη τ’ όνομά του
κι αυτό πόχει να πάθη ο ίδιος θα μαντέψη.
Μα εγώ τον άξιο αντίκρυ στον Τυδέα θα τάξω,
γυιό του Αστακού, την πύλη αυτή να διαφεντεύη,
πολύ ευγενή και της Ντροπής τιμάει το θρόνο
και τα περήφανα που εχρεύεται τα λόγια,
αργός στα αισχρά---δειλός δε συνηθίζει να ’ναι°
κ’ η ρίζα του απ’ των Σπαρτιατών βαστάει το γένος
π’ άφησ’ ο Άρης ζωντανούς° στ’ αλήθεια ντόπιος
ο Μελάνιππος° κι ο Άρης στους κύβους θα το δείξη.
Και για τη μάννα που τον γέννησε τον στέλλει
το δίκιο της συγγένειας, παρά καθ’ άλλον,
το κοντάρι το εχθρικό για ν’ αποκρούση.

ΧΟΡΟΣ
Να δώση ο θεός και να πετύχη
ο αγωνιστής μου, που τον στέλλει
το δίκιο πρόμαχο της πατρίδας°
μα τρέμω να ιδώ αιματοφόρους
θρήνους για φίλους σκοτωμένους.

ΑΓΓΕΛΟΣ
Σ’ αυτόν έτσ’ οι θεοί να δώσουν να νικήση.
Τώρα, κληρώθηκε στις πύλες τις Ηλέκτρες
ο Καπανεύς, γίγας αυτός και πιο μεγάλος
από τον πρώτο που είπαμε° κ’ η έπαρση
είν’ αυτουνού όχι να πης σα να ’ν’ ανθρώπου°
τι λέει φοβέρες για τους πύργους μας τρομερές
π’ άμποτε η Τύχη να μη δώση ν’ αληθέψουν.
Θέλει δε θέλει, λέει, ο θεός, θενά κουρσέψη
την πόλη μας° κι ουδέ του Δία αν πέση ακόμη
ο κεραυνός να τον μποδίση θα ημπορούσε°
γιατί τις αστραπές και τα κεραυνοβόλια
όμοια με τις μεσημερνές, λέει, κάψες τα ’χει.
Και έχει σημάδι άντρα γυμνό που κρατεί φλόγα
και λάμπ’ η δάδ’ αρματωμένη στη δεξιά του
και με χρυσά ψηφιά «Θα κάψω, λέει, την πόλη».
Σ’ αυτόν ποιος θα παραταχθή τον τέτοιον άντρα;
Ποιος άτρομος στις καύχησές του θα ’βγη εμπρός του;

ΕΤΕΟΚΛΗΣ
Κι απ’ το κέρδος αυτό άλλο γεννιέται κέρδος.
Η γλώσσ’ αληθινά προδίνει των ανθρώπων
τους μάταιους λογισμούς° έτσι κι ο Καπανέας
μας φοβερίζει, έτοιμος και να το δείξη°
βρίζοντας τους θεούς το στόμα του γυμνάζει
σε μπόσικη χαρά, και θνητός όντας στέλνει
ξεφωνητά στο Δία λόγια φουσκωμένα.
Μα έχω τα θάρρη μου πως θα ’ρθη με το δίκιο
επάνω του του κεραυνού η φωτιά, που διόλου
με τις μεσημερνές τις κάψες δε θα μοιάζη.
Σ’ αυτόν λοιπόν, όσο γλωσσάς και να ’ναι, αντίκρυ
έχει ταχθή, με αντρεία ψυχής, ο Πολυφόντης
φύλακας άξιος μπιστεμού, με τη βοήθεια
της Άρτεμης προστάτισσας και θεών των άλλων.
Λέγε άλλον τώρα σ’ άλλες κληρωμένο πύλες.

ΧΟΡΟΣ
Ας πάη με τις φοβέρες του κι αυτός
κι αστροπελέκι ας τον ποδίση
πριν μεσ’ στα σπίτια μου χυμίση,
και με περήφανο κοντάρι
απ’ την παρθενική φωλιά μου
μπορέση να με ξεπορτίση.

ΑΓΓΕΛΟΣ
Και λοιπόν ποιος κληρώθηκε θα πω κατόπι
σε πύλες° τρίτος του Ετέοκλου τρίτου ο κλήρος
από το βάθος πήδησε του χαλκού κράνους,
τις Νήτιδες με το στρατό του να προσβάλη.
Και τ’ άτια του στροφογυρνά, που μες στα γκέμια
φρουμάζουν θέλοντας να πέσουν μες στις πόρτες,
κι άγρια σουρίζουν οι χυμοί που απ’ τα ρουθούνια
τα φουσκωμένα φυσομάνισμα γιομίζουν.
Κ’ είναι πλασμέν’ η ασπίδα του μ’ έν’ άξιον τρόπο:
άντρας αρματωμένος τα σκαλιά  ’νεβαίνει
σκάλας σε πύργο εχθρών, που θέλει να τον πάρη,
κι αυτός με χαραμμένα γράμματα φωνάζει
πως ουδ’ ο Άρης θα τον βγάλη απ’ τους πύργους.
Στείλε λοιπόν και κατ’ αυτόν ένα να ’ν’ άξιος
από ζυγό σκλαβιάς να σώζη αυτή την πόλη.

ΕΤΕΟΚΛΗΣ
Λοιπόν θα στείλω αυτόν κ’ η καλή ώρα να ’ναι!
και στέλλετ’ ένας που δεν έχει την περφάνεια
στα χέρια του, ο Μεγαρεύς του Κρέοντος σπέρμα
απ’ των Σπαρτών το γένος, που δε θα τρομάξη
το λυσσασμένο χουγιατό των αλογήσιων
φρουμανισμάτων να κωλώση από τις πύλες°
μα ή με το αίμα του το χρέος του θα πλερώση
στη γη μας, ή τους δυο τους άντρες και την πόλη
θα πάρη, που ’ν’ επάνω στην ασπίδα εκείνου,
να στολίση μ’ αυτά το πατρικό του σπίτι.
Λέγε άλλων καύχησες και μη μου τις ζηλεύης.

ΧΟΡΟΣ
Εύχομαι σε καλό να βγούν,
ω πρόμαχοι των εστιών μας,
και κείνοι ας βλαστημούν°
κι όπως περήφανα καυχιούνται
με μανιωμένα φρένα,
έτσ’ ας τους δη κι ο Δίας ο εκδικητής
με βλέμματα ωργισμένα.

ΑΓΓΕΛΟΣ
Τέταρτος τις γειτονικές κρατόντας πύλες
της Όγκας Αθηνάς, με αντάρα στέκει εμπρός των
του Ιππομέδοντα η κορμοστασιά η μεγάλη.
Και τόσο αλώνι (της ασπίδας λέω τον κύκλο)
δείλιασα π’ αναγύρισε και δεν τ’ αρνιούμαι.
Δε θα ’ταν βέβαια του γλυκού νερού ο τεχνίτης
που τέτοια σκάλιξε δουλειά σ’ αυτήν επάνω:
τον Τυφώνα που βγάζει από το στόμα φλόγες
με καπνό μαύρο, της φωτιάς το στριφτό αδέρφι°
και γύρου μ’ αρμαθιές είναι στρωμένο φείδια
της κοιλοτούμπανής του ασπίδας το στεφάνι.
Ρέκαξ’ αυτός κι απ’ το θεό γιομάτος Άρη
λυσσάει για αίμα, σα μαινάδα, μ’ άγρια μάτια°
και πρέπει απ’ την ορμήν αυτού να φυλαχθούμε
π’ από τώρα σκορπούν το φόβο οι κομπασμοί του.

ΕΤΕΟΚΛΗΣ
Πρώτα, η Όγκα η Αθηνά, που ’ναι στημένη
κοντά στην πύλη, εχθρεύοντας τις περηφάνειες,
τον άγριον όφιο απ’ τα κλωσσόπουλα θα διώξη°
έπειτα, ο γυιός του Οίνοπου ο αντρείος Υπέρβιος
διαλέχτηκε γι’ αυτόν, ποθώντας να ξαγκρίση
τη μοίρα του σ’ αυτής της τύχης την ανάγκη°
ούτε στη δύναμη ούτε στην καρδιά ή την τέχνη
των αρμάτων ψεγάδι να του βρης δεν έχει°
κι ορθά τους έσμιξ’ ο Ερμής° εχθροί κ’ οι δυό τους
θα ’ρθούν στα χέρια κι εχθρικούς θεούς επάνω
θα κρούξουν στις ασπίδες των, γιατί έχει ο ένας
τον τυφώνα που βγάζει από το στόμα φλόγες
και στου Υπέρβιου ο Δίας πατέρας την ασπίδα
στητός, τινάζει φλογερό στα χέρια βέλος.
Καθώς λοιπόν των θεών αυτών είναι η φιλία
έτσι κ’ οι δυό οι αντίπαλοι βέβαια θα πράξουν°
κ’ είμαστε με των νικητών εμείς το μέρος,
κείνοι των νικημένων° αφού βέβαια ο Δίας
ανώτερος στον πόλεμο απ’ τον Τυφώνα είναι,
τον Δία κανείς να νικηθή δεν είδε ως τώρα,
και στον Υπέρβιο, σύμφωνα με το έμβλημά του,
ας τον γλυτώνη, πότυχε στ’ όπλο του επάνω.

ΧΟΡΟΣ
Πιστεύω αυτός που στην ασπίδα του κρατεί
τον άγριο τον αντίμαχο του Δία
το δαίμονα το γυιό  της γης,
εικόνα μισητή κι απ’ τους ανθρώπους
κι απ’ τους πολύχρονους θεούς,
εμπρός στις πύλες μας αυτές
την κεφαλή του να συντρίψη.

ΑΓΓΕΛΟΣ
Ο θεός να δώση° κ’ έρχομαι στον πέμπτο τώρα,
που τάχθηκε στη Βορεινή, την Πέμπτη πύλη,
κοντά στου Διογένους Αμφίονος το μνήμα.
Κι ομώνει στο κοντάρι πόχει---που καυχιέται
πως πιο κι απ’ το θεό τιμά κι από το φως του---
πως ότι των Καδμείων την πόλη θα κουρσέψη
στου Δία το πείσμα° τέτοια λέει, βουνήσιας μάννας
βλαστάρι ωριόπλωρο κι αντρόπαιδον αρχάρης,
που ότι και ξεμυτάει στο μάγουλό του χνούδι,
σγουρή τρίχα δασειά που η πρώτη νιότη αδρύνει°
κι όμως ωμό κι όχι με το παρθενικό του
τ’ όνομα σύμφωνο έχοντας το φρόνημά του
και γοργ’ ανάβλεμμα, στέκει εμπροστά στις πύλες
κι όχι με δίχως καύχησες στις πύλες στέκει.
Γιατί εκουνούσε στη χαλκόδετή του ασπίδα
---το κυκλωτό προφύλαγμα του σώματός του---
της πόλεώς μας τ’ όνειδος: της σαρκοφάγας
της Σφίγγας καρφωτή με τέχνη επάνω εικόνα
λαμπρή, κρουστή κ’ έχει στα νύχια ένα Θηβαίο,
που επάνω του τα πιότερα να πέφτουν βέλη.
Και φαίνεται ήρθεν όχι για να παζαρέψη
τον πόλεμο κι ουδέ το διάβα να ντροπιάση
του μακρυνού του δρόμου ο Αρκάς Παρθενοπαίος.
Ξένος αυτός, μα πρόθυμος για να πληρώση
καλά θροφεία στο Άργος, τέτοια φοβερίζει
τους πύργους μου, που είθε ο θεός να μην τα δώση.

ΕΤΕΟΚΛΗΣ
Να ’ταν απ’ τους θεούς τα επίχειρα να βρίσκαν
των λογισμών των, κ’ ήθελε μαζί μ’ εκείνες
χαθούν πανάθλια οι ανόσιες καύχησές των.
Μα και γι’ αυτόν που λες βρίσκεται τον Αρκάδα
ένας με δίχως πολλά λόγια, μα που βλέπει
να δουλεύη το χέρι του, ο Άκτορας, τ’ άλλου
που ’παμε πρι αδερφός, και που δε θεν’ αφήση
μια γλώσσα δίχως φράκτες πλημμυρώντας έξω
από τις πύλες να πληθύνη τα δεινά μας,
κι ουδέ στα κάστρα μέσα να περάσ’ η εικόνα
του μισητού θεριού πόχ’ η εχθρικιά η ασπίδα°
μα ’π’ όξω , με τον κύρη της θα ’χη να κάμη
όταν θα τρώη πυκνές κρουξιές κατ’ απ’ την πόλη.
Κι αν θέλη ο θεός τα λόγια μου να βγούνε αλήθεια.

ΧΟΡΟΣ
Περνάει τα σωθικά μου ο φόβος
κι ορθές σηκώνουνταί μου οι τρίχες
ακούοντας τα παχιά τα λόγια
από το φουσκωμένο στόμα
ανθρώπων ασεβών,
π’ άμποτ΄εδώ από τους θεούς
τέλος κακό να βρουν.

ΑΓΓΕΛΟΣ
Ο έκτος που θα πω είν’ άνθρωπος με γνώση
κι αντρεία ξεχωριστή, ο Αμφιάραος μάντης.
Αυτός, ταγμένος στις Ομολωΐδες πύλες,
ένα σωρό βρισιές ψάλλει για τον Τυδέα,
τον αντροφόνο και της πόλεως ταραξία
τον πιο μεγάλο δάσκαλο κακών για τ’ Άργος,
της Ερινύας κλητήρα, υπουργό θανάτου,
του Αδράστου συμβουλάτορα των κακών τούτων°
κ’ ύστερα πάλι στρέφοντας στον αδελφό σου
με μάτια ’νάστροφα τον κράζει «Πολυνείκη»
χωρίζοντας σε δυό στο τέλος τ’ όνομά του.
Και τέτοια λέει το στόμα του: «Είν’ αυτό πράμα
που να το θέλουν οι θεοί; και να τ’ακούσουν
καλό, και να το λένε κ’ οι κατοπινοί μας;
τη γη την πατρική και τους θεούς τους ντόπιους
ν’ απορημάζης φέρνοντας στρατό απ’ όξω;
Ποια τιμωρία θα στεγνώση δάκρυα μάννας;
και πώς η πατρική σου χώρα κυριευμένη
από το ζήλο σου, θα γίνη σύμμαχός σου;
Εγώ θε να δοξάσω αλήθεια αυτό το χώμα
κάτω από χώραν εχθρική κρυμμένος μάντης°
ας κτυπηθούμε, όχι άδοξο θάνατο ελπίζω».
Τέτοια, κρατώντας την ολόχαλκή του ασπίδα
ήσυχα ο μάντης έλεγε κι ούτε σημάδι
κανένα είχ’ επάνω της γιατί αυτός θέλει
όχι να φαίνεται, μ’ άριστος να ’ν’ στ’ αλήθεια
βαθύ καρπολογώντας μες στο νου του αυλάκι
που μέσαθέ του οι πάνσοφες βουλές βλασταίνουν.
Γι’ αυτόν σοφούς κι αντρείους να στέλνης αντιμάχους
γιατί όποιος σέβεται θεό, να τον φοβάσαι.

ΕΤΕΟΚΛΗΣ
Ω τύχη αλλοίμονο, που σμίγεις τους ανθρώπους
τον ευσεβή μαζί με τους ασεβεστέρους!
Μες σ’ όλα τίποτε χειρότερο δεν έχει
απ’ την κακή τη συντροφιά° σοδειά δεν είναι
να περιμένης. Θάνατος καρπολογιέται
μονάχ’ από της αμαρτίας τα χωράφια.
Γιατί, σαν μπη ένας δίκαιος μες σε καράβι
με ναύτες παρανόμους κι άξιους για το κάθε,
μαζί με την αντίθεη τη γενιά βουλιάζει°
ή με τους συντοπίτες του τους εχθροξένους
που δεν θυμούνται το θεό, και δίκαιος να ’ναι,
στα ίδια δίχτυα πιάστηκε με τους αδίκους
κι απ’ του θεού την ίδια οργή χάθηκε μ’ όλους .
Έτσι κι αυτός, του Οϊκλέους ο γυιός ο μάντης,
φρόνιμος, δίκαιος, ευσεβής κι αγαθός άντρας
μέγας προφήτης, σμίγοντας χωρίς να θέλη
μ’ αυθαδοστόμους ασεβείς ανθρώπους, όπου
να στρέψουν πολεμούν τη μακριά στράτα πίσω,
---ο θεός το θέλει---θα συρθή κι αυτός μαζί τους.
Και ναι μεν, νομίζω πούτε καν δε θα προσβάλη
αυτός τις πύλες, κι όχι βέβαια από δειλία,
μα ξέρει πως ανάγκ’ είναι να σκοτωθούνε,
αν θα καρποφορήσουν οι χρησμοί του Φοίβου°
όμως σ’ αυτόν αντίκρυ θυρωρό θα τάξω
εχθρόξενο το δυνατό Λασθένη, που είναι
στη γνώση γέροντας, μα έχει κορμί ενός νέου
γοργοπόδαρη ορμή κι όχι οκνηρό το χέρι
τ’ απόσκεπα ν’ αρπάξη εχθρού με το κοντάρι°
κ’ ή να σωπαίνει ή τα πρεπά αγαπά να λέη°
μα η νίκη δώρο του θεού στον άνθρωπο είναι.

ΧΟΡΟΣ
Εσείς π’ ακούτε, θεοί, από ψηλά
τα δίκια μου παρακάλια
κάμετ’ η πόλη να νικήση°
και στων εχθρών, που πλάκωσαν τη γη μου, τα κεφάλια
στρέψατε του πολέμου τα κακά,
κι όξω απ’ τους πύργους κεραυνούς
ο Δίας να τους κάψη ας ρίξη.

ΑΓΓΕΛΟΣ
Και τώρα έβδομος στην έβδομη την πύλη,
ο ίδιος ο αδερφός σου, τι κατάρες λέει
θα πω και τι κακά να βρούνε αυτή την πόλη°
τα κάστρα μας αφού πατήση και της χώρας
κηρυχθή βασιλιάς, της νίκης ν’ αλαλάξη
παιάνα κ’ έπειτα να ’ρθή με σε στα χέρια
κ’ ή να ποθάνη πλάι σου σκοτώνοντάς σε
ή ζωντανό σου εκδικηθή την ατιμία
της εξορίας του διώχνοντας όμοια και σένα.
Τέτοια φωνάζει και καλεί τους γενεθλίους
θεούς της πατρικής του χώρας, να γενούνε
επάκουοι αυτών του των ευχών, ο Πολυνείκης.
Κι ασπίδα καλοβάσταγη κρατάει καινούργια
μ’επάνω της διπλό σημάδι δουλεμένο:
έναν πολεμιστή να ιδής χρυσοφτιασμένο
που μια γυναίκα με σεμνό τρόπ’ οδηγάει°
η Δίκη λέει πως είναι τάχα, καθώς λένε
τα γράμματα: Θα φέρω πίσω αυτόν να πάρη
τη χώρα του και των σπιτιών του την κυβέρνια.
Τέτοιες εκείνων είναι οι φαντασιές° τώρα
ο ίδιος κρίν’ εσύ ποιο σκέπτεσαι να στείλης.
Βέβαια παράπονο μ’ εμέ για τις ειδήσεις
που σου ’φερα δε θα ’χης° μα ο ίδιος τώρα
κρίνε το πλοίο της πόλεως να κυβερνήσης.

ΕΤΕΟΚΛΗΣ
Ω θεομίσητ’ εσύ και πολύ θεοβλαμμένη
του Οιδίπου, ω παντοδάκρυτη γενεά δική μου,
ωιμέ! και πιάνουν τώρα οι πατρικές κατάρες.
Μα δεν ταιριάζουν οδυρμοί μηδέ και θρήνοι
μήπως και πιο ανυπόφορους γόους γεννήσουν,
τώρα γι’ αυτόν, που τόσο αξίζει τ’ όνομά του,
γρήγορα θε να μάθομε πώς θα του βγούνε
τα εμβλήματά του κι αν θε να τον φέρουν πίσω
τα χρυσά γράμματα που στην ασπίδα επάνω
με της ψυχής του ξεφρενιάζουνε τη λύσσα.
Αλήθεια, αν παραστέκονταν του Δία η κόρη,
η αγία Δίκη, στα έργα του και τις βουλές του,
ίσως να γένουνταν κι αυτό° μα ούτε σα βγήκε
απ’ τα σκοτάδια της μητρός του, ούτε στα χρόνια
τα παιδικά του, ούτε στην πρώτη ακόμη νιότη,
κι ουδέ σαν άδρυναν οι τρίχες του γενειού του,
η Δίκη καταδέχτηκε να τον κοιτάξη,
κι ουδέ λοιπόν στο ρήμαγμα της πατρικής του
της γης, θαρρώ, πως δίπλα του να στέκη τώρα.
Ειδ’ απ’ αλήθεια ψεύτικο τ’ όνομα θα ’χε
η Δίκη, αν πήγαινε μαζί με τέτοιον άντρα
που όλα μπορεί με το νου πόχει να τολμήση.
Σ’ αυτά τα θάρρη μου έχοντας θα πάγω ο ίδιος
να του έβγω αντίκρυ· και ποιος άλλος με πιο δίκιο;
άρχοντας μ’ άρχοντα και μ’ αδερφόν αδέρφι
κ’ εχθρός μ’ εχθρόν θα κτυπηθώ. Φέρε μου αμέσως
τις κνημίδες, προφύλαγμα πετρών και τόξων.

ΧΟΡΟΣ
Μη πολυαγάπητο, του Οιδίπου τέκνον, γίνης
όμοιος στο νου μ’ αυτόν που όσ’ άκουσε τ’ αξίζουν·
είν’ αρκετοί Θηβαίοι με τους Αργείους στα χέρια
να ’ρθουν· γιατί ξεπλύνετ’ ένα τέτοιον αίμα·
μα δυό αδερφών ο θάνατος έτσι απ’ το ίδιο
το χέρι τους, ποτέ το κρίμ’ αυτό δε λυώνει.

ΕΤΕΟΚΛΗΣ
Να ’ταν χωρίς να ντροπιασθή κανείς να πάθη
ένα κακό, το δέχομαι, γιατί έτσι θα ήταν
κέρδος μονάχα ο θάνατος· μα μια ατυχία
μαζί με την ντροπή, μην πης πως φέρνει δόξα.

ΧΟΡΟΣ (Κομμός)
Τέκνο τι μελετάς; η θεοβλάβη, που
με λύσσα πολεμόχαρη γιομίζει σου το νου,
μη σε ξεσύρη· την αρχή πνίξε πάθους κακού.

ΕΤΕΟΚΛΗΣ
Μ’ αφού ο θεός βιάζει να γίνη ό, τι θα γίνη
ας πάη, μια που ’λαχε του Κωκυτού το κύμα,
στον άνεμ’ όλ’ η θεομίσητ’ η γενεά μας.

ΧΟΡΟΣ
Πολύ ωμοβόρα επιθυμιά σε σπρώχνει φονικό
να κάμης, που πικρό θε να ’χη τον καρπό,
γιατί ’ναι ασυγχώρητο το αίμα τ’ αδερφικό.

ΕΤΕΟΚΛΗΣ
Γιατ’ η κακιά κατάρα του καλού πατρός μου
μου λέει, καθώντας δίπλα μου μ’ άκλαυτα μάτια
πως κέρδος μια ώρ’ αρχύτερα θε να ’ναι ο χάρος.

ΧΟΡΟΣ
Μα εσύ μη δίνης αφορμή και δε θα ονομασθής
δειλός ποτέ, όταν καλά ταιριάσης τη ζωή·
φεύγει απ’ τα σπίτια εκείνων η μαυρογνέφαλη Ερινύς
που τη θυσία τους δέχουνται καλόγνωμα οι θεοί.


ΕΤΕΟΚΛΗΣ
Τώρ’ από μιάς μας ξεγνοιστήκανε οι θεοί μας,
και μόνο ευπρόσδεκτ’ είν’ η χάρη του χαμού μας·
γιατί λοιπόν τη μοίρα μου να γαλιφεύω;

ΧΟΡΟΣ
Καν τώρα που ’ναι δίπλα σου, γιατί με τον καιρό
μπορεί τη γνώμη στρέφοντας η Μοίρα σου να ’ρθή
μεταλλαγμένη, μ’ άνεμο φυσώντας πιο απαλό,
μα τώρ’ ακόμα μέσα της άγρια λαβρίζει οργή.

ΕΤΕΟΚΛΗΣ
Και αλήθεια οι κατάρες λαβρίζουνε του Οιδίπου,
και πολύ αληθινές οι ονειροφαντασιές μου
που του πατρός μας την κληρονομιά μεράζουν.

ΧΟΡΟΣ
Εμάς, γυναίκες, άκουσε κι α δε μας στρέγης.

ΕΤΕΟΚΛΗΣ
Λέγετ’ αρκεί να γίνουνται· και λίγα λόγια.

ΧΟΡΟΣ
Μην πας εσύ το δρόμο αυτό στις Εφτά πόρτες.

ΕΤΕΟΚΛΗΣ
Δε με στομώνεις καθώς είμαι ακονισμένος.

ΧΟΡΟΣ
Όμως τιμά ο θεός, κι αν και κακή, τη νίκη.

ΕΤΕΟΚΛΗΣ
Το λόγο αυτό δεν πάει να στρέγη ο στρατιώτης.

ΧΟΡΟΣ
Μα το αίμα του ίδιου σου αδερφού θες να τρυγήσης;

ΕΤΕΟΚΛΗΣ
Σα δίνουν το κακό οι θεοί δεν το ξεφεύγεις.

ΧΟΡΟΣ

ΔΕΥΤΕΡΟ ΣΤΑΣΙΜΟ

Τρέμω τη σπιτοκαταλύτρα
θεά, που με θεούς δε μοιάζει,
την παναλήθευτη κακών
προφήτισσα, την Ερινύα,
που εκάλεσαν ευχές πατρός,
μήπως τις ξώφρενες σε τέλος βγάλη
του θεοβλαμμένου Οιδίποδα κατάρες·
και τις ταχαίν’ η ολέθρια των τέκνων του η αμάχη.

Ένας ξένος τους κλήρους κυβερνά
ο Χάλυβος, π’ απ’ τη Σκυθία μας ήρθε,
και που μεράζει την κληρονομιά
με το πικρό σκληρόκαρδο μαχαίρι,
και τους κληρώνει τόση γη να κατοικούν
όση και να βαστούνε πεθαμένοι,
απ’ τους μεγάλους κάμπους των
τέλεια ξεκληρισμένοι.

Όταν πεθάνουν με το χέρι
ο ένας του άλλου σκοτωμένοι
και πιούν τα χώματα της γης
μαυρόπηχτο το αίμα της πληγής,
το κρίμα των ποιος θενά καθαρίση;
Ποιος να τους λούση θα θελήση;
Ω νέες των σπιτιών τους συμφορές,
που σ’ ένα σμίγετε με τις παλιές!

Λέω την παλιά την αμαρτία,
που ηύρε ταχιά την τιμωρία
μα κι ως την τρίτη τη γενιά βαστά·
όταν ο Λάιος---πεισματικά
του Απόλλωνος, που του είπε τρεις φορές
απ’ τα μεσόμφαλα μαντεία τα Πυθικά
από βαρειές να σώση συμφορές
την πόλη του, πεθαίνοντας δίχως παιδιά---

Μ’ απ’ τις ανόητες νικημένος ηδονές
το θάνατον εγέννησε στον εαυτό του,
Οιδίποδα τον πατροκτόνο,
που ετόλμησε στο αγνό χωράφι
να σπείρη, της μητρός που ετράφη,
μια φύτρα στο αίμα βουτημένη·
κ’ η Αβουλία τους νύμφιους έσμιξε
τους ξώφρενους σ’ ένα κρεββάτι.

Και φέρνει κύματα σα θάλασσα κακών
που το ένα πέφτει, τ’ άλλο τρίκορφο ανεβαίνει
κι ολόγυρα στης πόλης μας
την πρύμνα βράζοντας φουσκώνει·
κι ανάμεσό μας σκέπη αδύναμη
πύργος το λίγο πάχος του στυλώνει·
και τρέμω με τους βασιλιάδες της να μη
βουλιάξη δαμασμέν’ η πόλη.

Γιατί σε τέλος βγαίνουνε με τον καιρό
οι αρχαίες κατάρες με βαρειά στροφή της τύχης.
Ο όλεθρος τον προσπερνά έν’ άνθρωπο φτωχό,
μα φέρνει συγκλαδόκορμο ξερρίζωμα
των πλούσιων των αχόρταγων ανθρώπων
η ευτυχία που θενά παραπαχύνη.

Ποιόν άνθρωπον εθαύμασαν καμιά φορά
τόσον πολύ κ’ οι σπιτικοί κ’ οι ξένοι
κ’ η πολυσύχναστη της πόλεως αγορά,
όσο ετιμούσαν τότε τον Οιδίποδα,
όταν μας λύτρωσε τον τόπο
από το τέρας π’ άρπαξε τόσες ψυχές ανθρώπων;

Μα όταν στο τέλος ένοιωσεν
ο μαύρος τους αθλίους του γάμους,
τον πόνο του δε βάσταξε
και στη μανία της καρδιάς του
διπλά έκαμε κακά·
με το πατρόκτονό του χέρι
τα μάτια του έχυσε σπηρουνιαστά.

Και στων παιδιών του έρριξε
τις κεφαλές κατάρες οργισμένες
γιατί τα γέννησε και τα ’θρεφε,
πικρόγλωσσες, αλλοίμονο, κατάρες·
το βιό τους να μεράσουν μια φορά
με το σπαθί στο χέρι· και φοβούμαι
να μην το κάμη η Ερινύς τώρα γοργά.

ΤΡΙΤΟ ΕΠΕΙΣΟΔΙΟ

ΑΓΓΕΛΟΣ
Λάβετε θάρρος, ευγενών μητέρων κόρες,
από ζυγόν εγλύτωσε σκλαβιάς η πόλη·
πέσαν οι κομπασμοί αντρών υπερηφάνων,
ήρθ’ η γαλήνη και δεν έκαμε το πλοίο
νερ’ απ’ το βροντοχτύπημα της τρικυμίας,
βάσταξε ο πύργος και στεριώσαμε τις πύλες
μ’ αξιόχρεους πολύ προστάτες μονομάχους.
Πάνε καλά τα πιότερα στις έξι πύλες·
την έβδομην, ο σεβαστός εβδομαγέτης
ο άναξ Απόλλων διάλεξε για να εκδικήση
επάνω στου Οιδίποδος τη γενιά τώρα
του Λάιου τις παλιές τις κακοκεφαλιές του.

ΧΟΡΟΣ
Τι νέο πάλι να ’τυχε πράμα στην πόλη;

ΑΓΓΕΛΟΣ
Ο ένας τον άλλο σκότωσε και πάνε εκείνοι

ΧΟΡΟΣ
Τι; Ποιοι; Τρελλαίνομ’ απ’ των λόγων σου το φόβο.

ΑΓΓΕΛΟΣ
Βάστα το νου σου κι άκουγε· οι γυιοί του Οιδίπου

ΧΟΡΟΣ
Ωιμένα η μαύρη! συμφορών προφήτης είμαι.

ΑΓΓΕΛΟΣ
Λόγο δεν έχει· εφάγανε κ’ οι δυό τους χώμα.

ΧΟΡΟΣ
Έφθασαν ως εκεί; Βαρειά, μα πε μου τα όμως.

ΑΓΓΕΛΟΣ
Έτσι με χέρια αδερφικά εσκοτωθήκαν.

ΧΟΡΟΣ
Κ’ έτσι πολύ κοινή των δυό ήταν η τύχη.

ΑΓΓΕΛΟΣ
Κι αυτή αφανίζει την τρισάθλια γενεά τους.
Τέτοια αφορμή λοιπόν χαράς μαζί και λύπης
έχομ’ εμείς· η πόλη μας νικά, μα οι δυό μας
οι άρχοντες και στρατηγοί με δουλεμένο
σίδερο σκυθικό τα κτήματά τους όλα
μεράσανε, και θα ’χουν όση στην ταφή τους
θα πάρουν χώρα, σύμφωνα με τις κατάρες
κάνοντας κατοχή τις άθλιες του πατρός των.
Σώθηκ’ η πόλη, μα των δυό της βασιλιάδων
ήπιε το αίμα η γη τ’ αλληλοσκοτωμού των.

ΧΟΡΟΣ (αναπαιστικόν)
Ω μεγάλε θεέ Δία και σεις πολιούχοι
θεοί, που του Κάδμου τους πύργους
διαφεντεύετ’ αυτούς,
χαρά τάχα να δείξω και τραγούδια να πω
για της πόλης μας τη σωτηρία
ή να κλάψω τους άμοιρους και θλιβερούς
πολεμάρχους;
όπου βέβαια σύμφωνα με τ’ όνομά τους
ε τ ε ό κ λ ε ι τ ο ι αλήθεια και π ο λ υ ν ε ι κ ε ί ς
απ’ την άδικη γνώμη τους πάνε.

ΤΡΙΤΟ ΣΤΑΣΙΜΟ

Ω μαύρη και τελεία κατάρα
του Οιδίποδα και της γενεάς του,
ένα κακό μου πέφτει στην καρδιά μου σύγκρυο
και σαν μαινάδα για τον τάφο τους
εξέσπασα σε μοιρολόγια,
ακούοντας το αιματοκύλισμα
και τον κακό το θάνατο που βρήκαν·
καταραμένη αλήθει’ αυτή
του κονταριού τωνε η συναυλία!

Το ’βγαλε πέρα κι ούτε απόκαμε
η ευχή που ’δωσε ο πατέρας,
ως πέρα η ανυπάκουη γνώμη εβάσταξε
του Λάιου· και τώρα γνοιάζομαι
την πόλη μας, γιατί δεν χάνουνε
τη δύναμή τους οι χρησμοί. Ω πολυστέναχτοι,
ανήκουστο που εκάμετε το πράμα
κ’ ήρθαν αλήθεια συμφορές
να κλαίη κανείς όχι με λόγια.

ΕΞΟΔΟΣ

Νά τ’ αυτοφάνερα, όσα μας είπε ο κήρυξ....
πένθος διπλό και συμφορά διπλή
των δυό νεκρών που σκότωσε
ο ένας τον άλλο·
διπλά σωστά σφαχτάρια αυτά
και τι να πω;
Τι άλλο, ή πόνοι σ’ άλλους πόνους
μέσα στα σπίτια θρονιασμένοι;
Μα με τον πρίμον αγέρα, φίλε, των θρήνων
στις κεφαλές σας λάμνετε γύρω
κουπιά τα χέρια σας για την πομπή
που πάντ’ ανάμεσα ’πό τον Αχέροντα τραβάει και πάει
τον άγιο δρόμο της που τον περνούνε μαύρα πανιά,
δρόμον ανήλιαγο, που δεν τον πάτησε ποτέ ο Απόλλωνας
και φέρνει πέρα
στην παντοδόχα κι άφαντη ξέρα.

Αλλά ιδού τες αυτές, να πληρώσουν πικρό
χρέος έρχουνται, η Αντιγόνη κ’ η Ισμήνη,
να θρηνήσουν τα δυό τους αδέρφια·
και θαρρώ με το δίκιο στ’ αλήθεια
από μες στα βαθύκολπα ωραία τους στήθια
της καρδιάς των θα χύσουν τον πόνο.
Αλλ’ εμείς είναι δίκιο και πριν απ’ αυτές
τον παράφωνον ύμνον
να τονίσωμε των Ερινύων
κι από πάνω να ψάλλωμε
μισητό τον παιάνα του Άδου.

Ω πιο δυστυχισμένες εσείς αδερφές
απ’ όλες που ζώστρα στη μέση τους γύρω φορούνε
δακρύζω, στενάζω και δόλος κανένας δεν είναι
πως ότι απ’ τα βάθη δεν κλαίω της ψυχής.

Ωιμέ, ωιμέ, κακόγνωμοι
στους φίλους ανυπάκουοι
στις συμφορές αδάμαστοι,
τα πατρικά ερημάξετε
σπίτια με την αμάχη σας!
Άθλιοι βέβαια που ηύρανε
και θάνατο αθλιώτατο
για των σπιτιώ τους χαλασμό.

Τους τοίχους κάτω ερρίξατε,
αλλοίμονο, μονάχοι σας
και πικρούς θρόνους είδετε·
μα τώρα εσυβαστήκετε
με το σπαθί στο χέρι.
Κι αλήθεια η σεβαστή Ερινύς
του Οιδίποδα πατέρα σας
ετέλειωσε τις κατάρες.

Απ’ τα ζερβά τρυπημένοι.
-Κι αλήθεια τρυπημένοι
στα ομόσπλαχνα πλευρά.
-Αλλοί, δυστυχισμένοι,
αλλοί και στις κατάρες
που φέραν την αντίφονη τη συμφορά!
-Λαβωματιά πέρα για πέρα
στα σπίτια τους και στα κορμιά,
μ’ ανήκουστην αψιθυμιά
με μοίραν όχι διάφορη
απ’ την κατάρα του πατέρα.

Και μες στην πόλη ο στεναγμός
περνά· στενάζουνε κ’ οι πύργοι
κ’ η χώρα που τους αγαπούσε
και στους διαδόχους μένουνε
τα κτήματα, γι’ αυτά που η αμάχη
κι ο άθλιος θάνατος τους βρήκε.
-Με ισιάδα μεραστήκανε
οι αψίκαρδοι τα κτήματά τους,
κ’ οι φίλοι τους παράπονο δεν έχομε
με το συβιβαστή τους
και δε χαρίστηκεν ο Άρης.

Έτσ’ είναι τώρα σιδεροχτυπημένοι
και τους προσμένει σιδεροχτυπημένη,
ίσως να πη κανείς «και ποια;»,
των πατρικών τους τάφων η κληρονομιά.
Πολύς αχός τους προβοδά
σπαραχτικ’ απ’ τα σπίτια μοιρολόγια
γιομάτα πόνους και στενάγματα,
που βγαίνουν μοναχά,
άραχλα κι άχαρα, π’ αλήθεια
κλαίμε απ’ τα βάθη της καρδιάς,
που για τους δυό τους βασιλιάδες
λυώνει απ’ το κλάμ’ αληθινά.

Κ’ έχεις ακόμη να πης για τους αθλίους
πόσα στην πόλη κάμανε κακά
και πόσα και στα τάγματα όλων των ξένων
που πάθαινε στον πόλεμο τόση φθορά.
Δυστυχισμένη που τους εγεννούσε,
μες σ’ όλες τις γυναίκες όσες
μαννάδες λέγουνται παιδιών,
που πήρεν άντρα το δικό της γυιό,
και γέννησε αυτούς που τέτοιο τέλος
τους βρήκε, να σκοτώσουνε ο ένας τον άλλο
με χέρι αδερφικό.

Αλήθεια αδερφικά και πανωλέθρια
και μ’ όχι φιλικά λαβώματα
με φρένα μανιωμένα
στο τέλος της αμάχης των.
Τώρα η έχθρητα έπαυσε
και σμίξανε στα χώματα
τα αιματοποτισμένα
και τώρα είναι αληθινά
κ’ οι δυό τους ένα αίμα.
Πικρός στις μπερδεψιές ξεχωριστής
ο ξένος ο περατινός που βγήκε απ’ τη φωτιά,
τ’ ακονισμένο σίδερο· και της κληρονομιάς
πικρός ο Άρης στάθηκε μα κι άξιος μεραστής
και την κατάρα του πατρός έβγαλε αληθινή.

Έχουν το μερδικό που ελάχανε·
από τη μερασιά, ω οι μαύροι, των κτημάτων
και κάτω απ’ το χώμα που τους σκέπασε
άβυσσο πλούτο τώρα θα ’χουν.
Ωιμέ! που εστεφανώσετε
με συμφορές πολλές τα σπίτια·
και στερνά τώρα ερέκαξαν
στριγγά τον Επινίκιο οι Κατάρες
αφόντας τ’ ασταμάτηγο φευγιό
επήρ’ η γενεά και πάει.
Της Άτης στέκεται το τρόπαιο
στις πύλες που σκοτώθηκαν και μόνο
αφού τους δυό τους νίκησεν
ελούφαξε κ’ η Μοίρα.

Ο θρήνος της Αντιγόνης και της Ισμήνης

ΑΝΤΟΓΟΝΗ
Πληγήν έδωσες, πληγήν έλαβες.

ΙΣΜΗΝΗ
Τον εσκότωσες και σκοτώθηκες.

ΑΝΤΙΓΟΝΗ
Με κοντάρι τον σκότωσες.

ΙΣΜΗΝΗ
Με κοντάρι σκοτώθηκες

ΑΝΤΙΓΟΝΗ
Ω, κακόπραγος.

ΙΣΜΗΝΗ
Ω, κακόπαθος.

ΑΝΤΙΓΟΝΗ
Χυθήτε θρήνοι μου.

ΙΣΜΗΝΗ
Χυθήτε δάκρυά μου.

ΑΝΤΙΓΟΝΗ
Από τους θρήνους το νου μου χάνω.

ΙΣΜΗΝΗ
Απ’ την καρδιά μου θρηνώ, στενάζω.

ΑΝΤΙΓΟΝΗ
Ω πολυθρήνητ’ εσύ.

ΙΣΜΗΝΗ
Και συ πάλι τρισάμοιρε.

ΑΝΤΙΓΟΝΗ
Από δικό εσκοτώθηκες.

ΙΣΜΗΝΗ
Και συ δικόν εσκότωσες.

ΑΝΤΙΓΟΝΗ
Διπλά να λες.

ΙΣΜΗΝΗ
Διπλά ν’ ακούς.

ΑΝΤΙΓΟΝΗ
Διπλές μας στέκουν συμφορές.

ΙΣΜΗΝΗ
Αδερφικές τις αδερφές.

ΑΝΤΙΓΟΝΗ ΚΑΙ ΙΣΜΗΝΗ
Ιώ, Μοίρα, μεγαλόδωρη πόνων πικρών
και τρανή του Οιδίποδα
μαύρη Ερινύα, μεγάλη σου η δύναμη.
Αι, αι---Αι, αι.

ΑΝΤΙΓΟΝΗ
Συμφορές κακοθώρητες.

ΙΣΜΗΝΗ
Επιστρέφοντας μόφερες.

ΑΝΤΙΓΟΝΗ
Για να σκοτώση ήρθε γυρνώντας.

ΙΣΜΗΝΗ
Και χάνει τη ζωή του ορμώντας.

ΑΝΤΙΓΟΝΗ
Την έχασεν αλήθεια αυτός.

ΙΣΜΗΝΗ
Και την επήρε κι αυτουνού.

ΑΝΤΙΓΟΝΗ
Ω αθλία μανία.

ΙΣΜΗΝΗ
Και τρισάθλια πάθη.

ΑΝΤΙΓΟΝΗ
Πολυστέναχτες λύπες.

ΙΣΜΗΝΗ
Πολυθρήνητες θλίψες.

ΑΝΤΙΓΟΝΗ ΚΑΙ ΙΣΜΗΝΗ
Ιώ, Μοίρα, μεγαλόδωρη πόνων πικρών
και τρανή του Οιδίποδα
μαύρη Ερινύα μεγάλη σου η δύναμη.
Αι, αι---Αι, αι.

ΑΝΤΙΓΟΝΗ
Δοκίμασες κ’ έχεις να πης.

ΙΣΜΗΝΗ
Πίσω δεν έμεινες και συ.

ΑΝΤΙΓΟΝΗ
Αφού στην πόλη γύρισες.

ΙΣΜΗΝΗ
Κι αρματωμένος στάθηκες
αντίκρυ στο κοντάρι του.

ΑΝΤΙΓΟΝΗ
Φριχτά να λες.

ΙΣΜΗΝΗ
Φριχτά ν’ ακούς.

ΑΝΤΙΓΟΝΗ
Ωιμέ κακά.

ΙΣΜΗΝΗ
Ωιμέ δεινά.

ΑΝΤΙΓΟΝΗ
Στα σπίτια και στη χώρα μας.

ΙΣΜΗΝΗ
Κι ακόμα πιότερο σε με.

ΑΝΤΙΓΟΝΗ
Αλλοίμονό σου βασιλιά μου Ετεοκλή.

ΙΣΜΗΝΗ
Απ’ όλους πιο πολύκλαυτε, αλλοί και συ.

ΑΝΤΙΓΟΝΗ ΚΑΙ ΙΣΜΗΝΗ
Ωιμέ που ετυφλωθήκατε
απ’ των θεών τη βλάβη.

ΑΝΤΙΓΟΝΗ
Ωιμένα, τα κορμάκια σας
ποιος τόπος γης θα λάβη;

ΙΣΜΗΝΗ
Σε ποιο θε να τα θάψωμε
χώμα πιο τιμημένο;

ΑΝΤΙΓΟΝΗ ΚΑΙ ΙΣΜΗΝΗ
Ω μνήμα, στου πατέρα σας
το πλάι ετοιμασμένο!
ΚΗΡΥΞ
Πρέπει ό, τι αποφάσισαν κι αποφασίζουν
οι προύχοντες αυτής της πολιτείας του Κάδμου,
να πω να μάθετε.---Αυτόν, τον Ετεοκλέα,
που απ’ αγάπη της πατρίδας του έχει πέση
εκεί όπου αξίζει στα καλά τα παλικάρια,
να θάψουν με τιμές στη χώρ’ αποφασίζουν·
τέτοια έχω λάβη προσταγή να λέω για τούτον.
Μα τον νεκρό αδερφό του αυτόν, τον Πολυνείκη,
άταφος έξω να ριχτή, θροφή των σκύλων,
γιατί είναι χαλαστής της χώρας των Καδμείων,
αν κάποιος από τους θεούς δεν του κρατούσε
το δόρυ του, μα και νεκρός την αμαρτία
των θεών θα ’χη της πατρίδας του, γιατ’ ήρθε
με ξένο απ’ έξω στράτευμα, ατιμάζοντάς τους
κ’ εκούρσευε τη χώρα του. Λοιπόν ωρίσθη
άτιμη απ’ τα όρνια τα πετούμενα να λάβη
ταφή κι άξια να βρη τα επίχειρά του, δίχως
να του σωριάσουν χέρια χώμα για μνημούρι,
δίχως να τιμηθή με οξύβοα μοιρολόγια,
δίχως φίλος κανείς το ξόδι του ν’ ακλουθήση·
τέτοιαν απόφαση έλαβαν οι πρόκριτοί μας.

ΑΝΤΙΓΟΝΗ
Μα κ’ εγώ πάλι στους προκρίτους λέω της Θήβας:
κι αν κανείς άλλος δε θελήση να τον θάψη
μαζί μ’ εμένα, μόνη μου θε να τον θάψω,
κι απάνω μου αυτόν τον κίνδυνο θα πάρω
τον αδερφό μου θάβοντας· ντροπή δεν το ’χω
να δείξω ανυπάκουη αναρχία στην πόλη.
Είναι ισχυρός δεσμός το κοινό σπλάχνο, όπου
ελάβαμε ζωή κ’ οι δυό, από μια μάννα
δυστυχισμένη κ’ έναν άμοιρο πατέρα.
Λοιπόν, ψυχή μου, θέλοντας πάρ’ και συ μέρος
απ’ το κακό που αθέλητα έκαμ’ εκείνος
και, ζωντανή, φιλάδελφο φρόνημα δείξε
στον πεθαμένο·---κι ουδέ οι λύκοι θα γευτούνε
τις σάρκες του οι λιμάντεροι· ας μην το βάλη
κανείς στο νου του· γιατ’ εγώ, αν και γυναίκα,
τάφο και χώσμα θα ’βρω τρόπο να του κάμω,
φέρνοντας στου βυσσινιού μου πέπλου τον κόρφο
να τον σκεπάσω· και μην πης αλλιώς πως θα ’ναι·
τρόπο θα βρή το θάρρος μου για να το πράξη.

ΚΗΡΥΞ
Σου λέω στην πόλη ενάντια μη θες να κάμης.

ΑΝΤΙΓΟΝΗ
Και γω σου λέω τα περιττά σε με μην κρίνης

ΚΗΡΥΞ
Σκληρός ο λαός, μια που απ’ τον κίνδυνο γλυτώση.

ΑΝΤΙΓΟΝΗ
Σκλήριζε, μα όμως άταφος αυτός δε μένει.

ΚΗΡΥΞ
Μα αυτόν που η πόλη εχθρεύεται, συ θα τον θάψης;

ΑΝΤΙΓΟΝΗ
Έχει κριθή από τους θεούς τώρα πιά τούτος.

ΚΗΡΥΞ
Όχι όμως πριν σε κίνδυνο ρίξη τη χώρα.

ΑΝΤΙΓΟΝΗ
Το άδικο μ’ άδικο ηθέλησε να το πληρώση.

ΚΗΡΥΞ
Μ’ αντίς για ένα, το άχτι του το ’βγαζε σ’ όλους.

ΑΝΤΙΓΟΝΗ
Στερνή τελειώνει από τους θεούς η Έρις το λόγο·
μα θα τον θάψω και τα λόγια σου μη χάνης.

ΚΗΡΥΞ
Κάμε του κεφαλιού σου· εγώ---είπα κι απόειπα.

ΧΟΡΟΣ
Αλλοίμον’ αλλοίμονο!
ω μεγαλόγνωμες, σπιτοκαταλύτρες,
Κήρες Ερινύες, που και του Οιδίποδα
ξεπατώσετ’ έτσι πρόρριζα το γένος,
τι να γένω, τι να κάμω, τι να σοφιστώ;
πώς να το τολμήσω, μήτε να σε κλάψω
μήτε και νεκρό να σε ξοδιάσω;
Μα φοβούμαι---και τραβιούμαι---
την οργή των πολιτών.
Αχ, εσένα πολλές θα σε κλάψουνε
μοιρολογήτρες.
Μα εκείνος ο άθλιος αθρήνητος
με μονάχα το κλάψιμο της αδερφής
θε να πάη---και ποιος να το στρέξη;

Α΄ ΗΜΙΧΟΡΙΟ

Άρα κάμ’ η πόλη κι ας μην κάμη
όσοι κλάψουνε τον Πολυνείκη,
αλλ’ εμείς θε να πάμε μαζί να τον θάψουμε
συνοδειά της· γιατί στη γενιά της
είναι τούτη η θλίψη κοινή.
Ενώ η πόλη μια έτσι και μια πάλι αλλιώς
παραδέχεται πάντα το δίκιο.

Β΄ ΗΜΙΧΟΡΙΟ

Και μεις πάλι θα πάμε μ’ αυτόν
καθώς το σωστό
παραδέχετ’ η πόλη μαζί και το δίκιο.
Γιατί, πρώτα ο θεός και του Δία η βουλή,
αυτός τη διαφέντεψεν έπειτα πιότερο
των Καδμείων την πόλη, να μη θαλασσώση
και να μην την πατήση
το κύμα των ξένων αντρών.



ΤΕΛΟΣ






End of the Project Gutenberg EBook of Seven Against Thebes, by Aeschylu




Produced by Christos Alexandridis Title: Autumn Author:
Konstantinos Chatzopoulos Publisher: Papiros Press Language:
Modern Greek E-mail: chrialex@myrealbox.com






Title: Autumn
Author: Konstantinos Chatzopoulos
Publisher: Papiros Press
Language: Modern Greek
Produced by Christos Alexandridis
E-mail: chrialex@myrealbox.com


Ôßôëïò: Öèéíüðùñï
ÓõããñáöÝáò: Êùíóôáíôßíïò ×áôæüðïõëïò
Åêäüóåéò: ÐÜðõñïò Ðñåòò
ÇëåêôñïíéêÞ ìåôáãñáöÞ: ×ñßóôïò Áëåîáíäñßäçò
E-mail: chrialex@myrealbox.com



ÊÙÍÓÔÁÍÔÉÍÏÕ  ×ÁÔÆÏÐÏÕËÏÕ




ÖÈÉÍÏÐÙÑÏ



É

	Ç ãéáãéÜ Þôáí ïñèÞ óôç óêÜëá üôáí ÷ôýðçóå ôï êïõäïýíé ôçò áõëüðïñôáò.
	- Åßíáé ç êõñßá Êáôßãêù, åßðå ìÝóá ç õðçñÝôñéá.
	Ç êõñßá ÁãëáÀá, ðïõ Þôáí îáðëùìÝíç óôïí êáíáðÝ, Ýêáìå êßíçìá êáé øéèýñéóå:
	- ¸ëá, ôåëåßùíå ãñÞãïñá.
	Ç õðçñÝôñéá ãýñéóå êáé ôçí êïßôáîå: îáðëùìÝíç ðÜíôá Ýâëåðå ðñïò ôï ðáñÜèõñï.
	- ¹ñèå ç Åõáíèßá; áêïýóôçêå áðü êÜôù ç öùíÞ ôçò êõñßáò Êáôßãêùò.
	- ¸ëá áðÜíù, åßðå ç ãéáãéÜ.
	- ¸ëá áðÜíù, öþíáîå êé ï ðáðáãÜëïò ðïõ ëéáæüôáí óôï ìðáëêüíé.
	Ç êõñßá Êáôßãêù ðñï÷þñçóå Ýíá âÞìá êáé îáíáñþôçóå:
	- ¹ñèå áëÞèåéá;
       Óôï ðáñÜèõñï ðáñïõóéÜóôçêå ç ëåõêÞ üøç ôïõ ðáððïý óáí ðñïóùðßäá êñåìáóìÝíç ðßóù áðü ôï ôæÜìé ìå ôá ìÜôéá áóÜëåõôá.
	Ç êõñßá Êáôßãêù ðïõ åß÷å êÜìåé Üëëï Ýíá âÞìá ðñïò ôç óêÜëá, óôáìÜôçóå êáé ãýñéóå ãïñãÜ ôï ðñüóùðï.
	- ¸ëá áðÜíù, îáíáìßëçóå ç ãéáãéÜ.
Ç êõñßá Êáôßãêù îáíáðñï÷þñçóå° ç üøç ôïõ ðáððïý ðáñïõóéÜóôçêå óôï Üëëï ðáñÜèõñï. Ç êõñßá Êáôßãêù Ýðéáóå ôï êëáäß ìéáò ñïäïäÜöíçò ðïõ Þôáí åìðñüò óôç óêÜëá° üðùò ôï Ýðéáóå ôï ìÜäçóå.
	ÌÝóá ç êõñßá ÁãëáÀá Üêïõóå ôéò ðáíôïýöëåò ôçò ãéáãéÜò ðïõ óýñèçêáí.
	- Ðïéïò åßíáé ìÝóá; ñþôçóå ç êõñßá Êáôßãêù. Ç ãéáãéÜ åß÷å êáôåâåß ôç ìéóÞ óêÜëá.
	- Ðïéïò åßíáé ìÝóá; åßðå óéãüôåñá ç êõñßá Êáôßãêù êáé êïêêßíéóå. Åß÷å áíåâåß êé áõôÞ äõï óêáëïðÜôéá.
	- Ôé óôÝêåóáé; åßðå ç ãéáãéÜ.
	Ç êõñßá Êáôßãêù îáíáêïêêßíéóå. Ôá ìÜôéá ôïõ ðáððïý óá íá ôñõðïýóáí ðßóù ôçò ôï ôæÜìé.
	ÐÞäçóå ôá óêáëéÜ, Ýäùóå ôï ÷Ýñé ôçò ãéáãéÜò êáé áíÝâçêáí ìáæß ôç óêÜëá.
	Ç õðçñÝôñéá Ýôñåîå óôçí ðüñôá.
	- ÌÝóá ç êõñßá çóý÷áóå, åßðå öùíá÷ôÜ.
	Ç êõñßá Êáôßãêù ãýñéóå óôç ãéáãéÜ. Ç ãéáãéÜ äåí ôçò Üöçóå ôï ÷Ýñé.
	- ¸ëá, Ýëá, åßðå êáé ôçí Ýóõñå êïíôÜ ôçò ìÝóá.

                                                                




Produced by Sophia Canoni. Book provided by Iason Konstantinides




ΣΟΦΟΚΛΗΣ




ΑΝΤΙΓΟΝΗ


ΜΕΤΑΦΡΑΣΗ
Κ. ΧΡΗΣΤΟΜΑΝΟΥ



ΤΙΜΗ ΤΟΜΟΥ ΔΡΑΧΜΕΣ 10

ΕΚΔΟΣΕΙΣ ΦΕΞΗ




ΒΙΒΛΙΟΘΗΚΗ ΦΕΞΗ ΑΡΧΑΙΩΝ ΕΛΛΗΝΩΝ ΣΥΓΡΑΦΕΩΝ



ΣΟΦΟΚΛΕΟΥΣ

ΑΝΤΙΓΟΝΗ


ΜΕΤΑΦΡΑΣΙΣ
Κ. ΧΡΗΣΤΟΜΑΝΟΥ



ΕΝ ΑΘΗΝΑΙΣ
ΕΚΔΟΤΙΚΟΣ ΟΙΚΟΣ ΓΕΩΡΓΙΟΥ ΦΕΞΗ

1912

Υ Π Ο Θ Ε Σ I Σ


Ο Πολυνείκης, υιός του Οιδίποδος, του βασιλέως των Θηβών,
εξεστράτευσε με τους Αργείους εναντίον του αδελφού του
Ετεοκλέους, ο οποίος είχεν αναλάβη μόνος την βασιλείαν. Εις τον
πόλεμον ενικήθησαν οι Αργείοι, αλλά και οι δύο αδελφοί
ονομαχήσαντες εφονεύθησαν.



Ο Κρέων, αναγορευθείς βασιλεύς των Θηβών, διέταξε να μείνη
άταφος ο νεκρός του Πολυνείκους, ως εχθρού της πατρίδος, και
ώρισε ποινήν θανάτου εναντίον οιουδήποτε παραβάτου της διαταγής
του.



Αι δύο αδελφαί του Πολυνείκους, η Αντιγόνη και η Ισμήνη, θρηνούν
και οδύρονται δια τούτο, καθ’ όσον ιερόν καθήκον των συγγενών
ελογίζετο το να κηδεύουν σεμνώς και να ενταφιάζουν τον νεκρόν
συγγενή. Αλλ’ ενώ η Ισμήνη υποκύπτει εις την προσταγήν και
συμβουλεύει μάλιστα την αδελφήν της να πράξη το αυτό, αντιθέτως η
μεγαλόψυχος Αντιγόνη εξεγείρεται εναντίον της σκληράς προσταγής
και αψηφούσα τον κίνδυνον επιχειρεί την ταφήν του αδελφού της.
Γνωρίζει την παρανομίαν της, αλλά συμμορφώνεται με τον άγραφον
ηθικόν νόμον του συγγενικού και οσίου καθήκοντος.

Εντεύθεν επέρχεται η τραγική κάθαρσις. Ο Κρέων άκαμπτος προστάζει
τον θάνατον της Αντιγόνης, αν και ήτον αυτή η μέλλουσα νύμφη του.
Ο Τειρεσίας προλέγει τότε τα εκ της σκληρότητος του Κρέοντος
μέλλοντα δεινά και αποκαλύπτει εις τον βασιλέα τας φοβεράς περί
τούτων μαντείας.

Ο Κρέων εις το άκουσμα κλονίζεται, αλλά δεν είναι πλέον καιρός. Η
μοίρα των ανθρώπων δεν έχει χρονοτριβάς. Επί του νεκρού της
Αντιγόνης ο Αίμων, ο υιός του Κρέοντος, αυτοκτονείται και η μήτηρ
του απηλπισμένη αυτοχειριάζεται. Ο Κρέων αργά συνέρχεται εις
εαυτόν και κατανοεί την συμφοράν του.



ΠΡΟΣΩΠΑ


ΑΝΤΙΓΟΝΗ
ΙΣΜΗΝΗ
ΧΟΡΟΣ (Θηβαίων γερόντων)
ΚΡΕΩΝ
ΦΥΛΑΞ
ΑΙΜΩΝ
ΤΕΙΡΕΣΙΑΣ
ΑΓΓΕΛΟΣ
ΕΥΡ1Δ1ΚΗ



ΠΡΑΞΙΣ Α’



ΑΝΤ. Ισμήνη, αδελφούλα μου, εσύ αγαπημένο κεφαλάκι.
     Ξέρεις νάμεινε απ’ τον Οιδίποδα κακό
     που να μην έρριξεν ο Δίας επάνω μας,
     ενόσω ζούμε;
     Δεν είναι πόνος, ούτε χαλασμός, ούτ’ ατιμία, ούτε
             [ντροπή
     πού να μην είδα εγώ μέσ’ τες δικές μου διστυχίες
             [και στες δικές σου...
     Και τώρα πάλι, τι λένε πώς διαλάλησε, καινούργιο
     σ’ όλην την πολιτεία ο στρατηγός ;
     Έμαθες τίποτα και άκουσες ;
     ή δεν μαντεύεις τη συμφορά που έρχεται από τους
             [εχθρούς,
     σ’ εκείνους π’ αγαπούμε;

ΙΣΜ. Εμένα, Αντιγόνη, δεν μούρθε είδησι καμμιά απ’
             [τους αγαπητούς μας,
     ούτ’ ευχάριστη αλλά ούτε και θλιβερή,
     αφ’ ότου η δύο εμείς εχάσαμε τ’ αδέρφια μας τα δύο,
     που σε μια μέρα ‘πήγαν με διπλό θάνατο,
     και τώρα που των Αργείων σκόρπισε ο στρατός,
     την ύστερη νύχτα,
     δεν έμαθ’ άλλο τίποτα για νάμαι πειό χαρούμενη
             [πάρα λυπημένη.

ΑΝΤ. Καλά το έλεγα· γι αυτό κι εγώ
     σ’ έφερα έξω από της πύλες της αυλής για να τ’
             [ακούσης εσύ μονάχα.

ΙΣΜ. Τι είναι; σε βλέπω και συλλογίζεσαι κάτι βαρύ να πης.

ΑΝΤ. Δεν έχει ο Κρέων τους αδελφούς μου
     τον ένα τιμημένο με ταφή
     τον άλλο για ατιμίαν άθαφτο :
     Τον Ετεοκλή, λένε, πώς δίκαια κι όπως το θέλει ο
             [νόμος
     τον έβαλε στο χώμα για νάναι τιμημένος μέσ’ τους
             [νεκρούς του κάτω κόσμου,
     μα του Πολυνείκη το λείψανο, άθλια ξεψυχισμένο,
     άκουσα πώς στους πολίτες εβγήκε διαταγή κανείς
             [να μη το θάψη,
     ούτε και να το κλάψη παρά να τον αφήσουν άκλαυτο
             [και άθαφτο για τα όρνια,
     που γλυκό τους θησαυρό τόνε θωρούν και χυμούν για
             [να τον φαν.
     Αυτά, είπαν, πώς ο καλός μας Κρέων
     εδιάταξε σε σένα και σε μένα -λεω και σε μένα-
     και τώρα έρχεται κατά ‘δώ για να τα φανέρωση σ’
             [όσους δεν τα ξέρουν,
     και πώς δεν πέρνει το πράγμα ελαφρά,
     παρά όποιος κάνει τίποτε ενάντια
     θάνατος να του μέλλεται μπροστά σ’ όλη την πόλι.
     Αυτά είναι, και τώρα θε να φανή αμέσως
     αν ευγενικά ‘γεννήθηκες ή από καλούς κακιά.

ΙΣΜ. Και μήπως ‘μπορώ εγώ, παράτολμη
     να δέσω ή να λύσω αλλοιώτικα αφού είναι έτσι;

ΑΝΤ. Κύτταξε συ μόνο, αν θα κάνης αυτόν τον κόπο
     μαζύ μου.

ΙΣΜ. Για ποιό κίνημα μου λες, και που τρέχει ο νους σου;

ΑΝΤ. Αν θα σήκωσης μαζύ μ’ αυτά τα χέρια μου τον
             [πεθαμένο.

ΙΣΜ. Στ΄ αλήθεια συλλογιέσαι, να θάψης αυτόν,
     που έχει απαγορευθή στην πολιτεία ;

ΑΝΤ. Μάλιστα, τον δικό μου και όχι το δικό σου τον
             [αδερφό,
     σαν δε θες εσύ,
     γιατί ποτέ δεν θα με ‘δης εγώ να τον προδώσω.

ΙΣΜ. Αχ, κακομοίρα μου, μ’ αφ’ ου ο Κρέων είπε όχι.

ΑΝΤ. Δεν έχει να μ’ εμποδίση διόλου σε ό,τι μου ανήκει.

ΙΣΜ. Ωιμένα, συλλογίσου, αδελφή, που ο πατέρας μας
     με κατάρα και καταχθόνια χάθηκε
     όταν ξεσκέπασε μονάχος της αμαρτίες του, βγά-
             [ζοντας με το χέρι του τα δυο του μάτια.
     Έπειτα η μητέρα και γυναίκα του -και τα δυο να
             [την ειπής-
     με πλεχτή θηλειά κρεμιέται και πεθαίνει·
     και τρίτο, οι δυο μας αδερφοί σε μια μέρα μέσα,
     μ’ αυτοκτονία πήγανε οι καϋμένοι, δίνοντας
     ο ένας του άλλου με τα δικά τους χέρια θάνατο
     Τώρα που μείναμε η δυο μας έρημες,
     βάλε με το νου σου τι τρισάθλια που θα χαθούμε,
     αν κάνωμε ενάντια στο νόμο και αψηφίσουμε
     τη δύναμι και διαταγή του βασιληά.
     Μα πρέπει να το καταλάβης ότι γυναίκες γεννηθή-
             [καμε
     και όχι τους άντρες για να πολεμάμε.
     Και έπειτα, αφ’ ου πούχουν πειό δύναμι μας ορίζουν,
     χρωστούμε κι αυτά να δεχτούμε κι’ ακόμα πειό
             [χειρότερα,
     Εγώ το λοιπόν, παρακαλώντας εκείνους που είνε κατ’
             [απ’ το χώμα
     να με συχωρέσουν, επειδή άθελα το κάνω,
     θ’ ακούσω αυτούς που έχουν να προστάξουν
     γιατί, να κάνω πράμματα του κάκου, μου φαίνεται
             [δεν έχει νου.

ΑΝΤ. Εγώ δε θα σε προστάξω, και ούτε να θέλης τώρα
             [να το κάμης
     θα ευχαριστηώμουνα να με βοηθούσες.
     Κύττα να ‘δης εσύ τι θέλεις, εκείνον θα τον θάψω
             [εγώ.
     Καλό μου τώχω να πέθαινα, αφού το κάνω·
     αγαπημένη θα κοίτωμαι κοντά του, μαζύ μ’ αυτόν
             [που αγαπώ
     αφού θάχω κριματίσει, μ’ άγια πράξει.
     Έτσι κι έτσι περισσότερος είν’ ο καιρός πούχω ν’
             [αρέσω
     σ’ εκείνους που είνε κάτω, παρά σ’ αυτούς εδώ,
     γιατί εκεί έχω να μείνω πάντα.
     Εσύ, όμως, σαν το νομίζεις, των θεών τα τίμια
             [πράμματα
     έχε τα καταφρονεμένα.

ΙΣΜ. Εγώ δε λεω πώς δεν τα σέβομαι,
     αλλά γιατί να κάνω ενάντια σ’ όλη την πολιτεία
             [δεν έχω δύναμι.

ΑΝΤ. Έχε το εσύ αυτό για πρόφασι, εγώ πάω να κάνω
             [τάφο του αγαπημένου μου αδελφού.

ΙΣΜ. Ωιμένα, κακομοίρα μου, τι φόβο έχω για σένα.

ΑΝΤ. Για μένα μη σε νοιάζει· κύτταξε συ την τύχη σου
             [να κάνης.

ΙΣΜ. Τουλάχιστον μη φανέρωσης το πράμμα σε κανένα,
             [κράτα το κρυφό.
     Κι εγώ θα κάνω το ίδιο.

ΑΝΤ. Ά, όχι· να το προδώσης. Πολύ πειότερο θα σε
             [συχαθώ
     αν δεν το πης, και δεν το ξεφωνήσης σ’ όλο τον
             [κόσμο.

ΙΣΜ. Εσύ έχεις ζεστή καρδιά εκεί που ο άλλος παγώνει.

ΑΝΤ. Έτσι ξέρω όμως, πώς θ’ αρέσω σ’ όσους πρέπει ν’
             [αρέσω περισσότερο.

ΙΣΜ. Σαν θα τα καταφέρης. Αλλά ζητάς πράμματα που
             [δεν γίνονται.

ΑΝΤ. Και τι μ’ αυτό· όταν πειά δεν θα μπορώ, θα παύσω.

ΙΣΜ. Κι’ από μιαν αρχή δεν πρέπει ο άνθρωπος να κυνηγά
             [τ’ αδύνατα.

ΑΝΤ. Όταν λες τέτοια κι εγώ με το δίκηο θα σ’ οχτρευτώ,
     και του πεθαμένου γίνεσαι εχθρά.
     Άφησε μ’ εμένα στην ασυλλογισιά μου
     να πάθω αυτό το φοβερό ·
     δεν μπορεί τίποτα περισσότερο να μου γείνη,
     για να μην πάω τουλάχιστο με θάνατο καλό.
     (φεύγει η Αντιγόνη)

ΙΣΜ. Αφ’ ου το θέλεις πήγαινε· αυτό μόνο να ξέρης, πώς
             [κάνεις ανοησία
     και ας δείχνεσαι για το φίλο σου φίλη αληθινή.
     (μπαίνει στ’ ανάκτορα)

     Στροφή Α’.

ΧΟΡ.
     Αχτίδα του ηλίου
     που ωμορφήτερο φως δε ‘φώτησε την εφτάπυλο Θήβα
     ‘φάνηκες πειά,
     σαν άνοιξε ένα βλέφαρο χρυσόφθαλμης ημέρας
     καθώς έρχεσαι πέρα από τα νερά της Δίρκης!
     Και το στρατό με της αστραφτερές ασπίδες
     που ‘βγήκε απ’ το Άργος μ’ όλην την αρματοσιά
     τον έσπρωξες να φύγη τρέχοντας με σφιγμένο χαλι
             [νάρι,
     εκείνον που στη χώρα μας ο Πολυνείκης,
     φιλονικώντας για το δίκαιο του, τον ξεσήκωσε ....
     Κράζοντας στριγγά
     σαν αετός από ψηλά στη γης επέταξε
     με ανοιγμένη χιονάτη φτερούγα
     και μ’ άρματα πολλά
     και με περικεφαλαίες αλογομαλλούσες.

     Αναστροφή Α’.

     Κι’ από ‘πάνω από τα σπήτια στάθη ένα γύρω
     με λόγχες φόνισσες να της μπήξη στο εφτάπυλο
             [στόμα.
     Αλλά έφυγε προτού να πιή και να χορτάση από τα
             [αίματα μας
     και προτού από της ρετσίνες να πιάσουνε φωτιά η
             [στεφανωσιές των πύργων,
     και πίσω του έρχουνταν η θεόρατη βροντή του Άρη
     για τον αντίπαλο Δράκοντα δυσκολονίκητη,
     γιατί ο Δίας εχτρεύευεται τα κομπιάσματα
     απ’ τη μακρυά τη γλώσσα,
     και καθώς είδε κείνους, σαν μεγάλο ρέμμα, να
             [ξεχύνωνται
     μ’ αλαζονεία κι αχολογή απ’ τα χρυσά τους όπλα,
     ρίχνει με τη χτυπητή φωτιά του
     αυτόν που είχε χυμήξει στην κορφή τον τείχους τη
             [νίκη κι όλας ν’ αλαλάξη.


     Στροφή Β’.

     Και ‘ταλαντεύθη και βρόντηξε στη γης
     βαστώντας τη φωτιά,
     αυτός που με λυσσάρικη ορμή, μεθυσμένος
     είχε πέσει πάνω μας σαν την κακιά ανεμοζάλη.
     Αλλοιώς όμως ήρθαν τα πράμματα
     και σ’ άλλους άλλη τύχη έδωσε ο διώχτης, ο
             [μεγάλος Άρης,
     που δεξιά τα φέρνει σαν το δεξιόζευχτο άλογο,
     επειδή κι’ οι εφτά λοχαγοί που στης εφτά πύλες
             [ήταν βαλμένοι
     τόσοι γι άλλους τόσους,
     αφήσανε τον Δία τα ολόχαλκα τους τ’ άρματα για
             [τρόπαιο·
     μόνο οι δυο φριχτοί, ώ! από έναν πατέρα και μια
             [γεννημένοι μητέρα!
     εστήσανε της διπλοδύναμες λόγχες καταπάνω τους
     κι’ επήγαν και οι δυο τους μ’ ένα θάνατο.

      Αντιστροφή Β’.

     Αλλά να που ήρθε η μεγαλονόματη νίκη
     καινούργια φέρνοντας χαρά στη Θήβα με τα πολλά
             [οχήματα
     - κι’ έτσι τους τωρινούς πολέμους λησμονήστε τους
     κι’ ελάτε με χορούς ολονυχτίς γύρω να φέρωμε
     όλους τους ναούς των θεών
     κι αυτός που τραντάζει της Θήβας τη γη, ο Βάκχος,
     κεφαλή ας μας είναι !
     αλλά νάτον οπού είναι τώρα βασιληάς της χώρας
     με τ’ ανέλπιστα που τούτυχαν απ’ τους θεούς,
     ο Κρέων, ο γυιός του Μενοικέα,
     προβαίνει· ποια σκέψι νάχη μέσα του
     πού έβαλε και ‘μάζεψαν τους γέροντας
     με το ίδιο κήρυγμα καλώντας τους όλους μαζύ ;

     ( Εισέρχεται ο Κρέων )


ΚΡΕ. Άντρες, έφεραν πάλι οι θεοί τα πράμματα δεξιά
     στην πολιτεία, έπειτα από τον τόσο σάλο που την
             [είχε χαντακώσει,
     και σας εγώ, από όλους χώρια, μ’ απεσταλμένους
     σας μήνυσα ναρθήτε, επειδή ξέρω το σεβασμό που
             [είχατε
     στου Λάιου τον καιρό πάντα στη βασιλεία και στο
             [θρόνο·
     και πάλι σαν ξανάστησε την πόλι ο Οιδίππους,
     κι’ αφ’ ου ‘κείνος ‘χάθηκε, στα παιδιά των βασιλειάδων
     εμείνατε πιστοί με γνώμη ασάλευτη.
     Τώρα που αυτοί και οι δυο μαζύ σε μια ‘μέρα ‘πάνω
     ‘χάθηκαν χτυπιώντας και χτυπιούμενοι
     με της αυτοχειρίας την αμαρτία,
     ‘πήρα και γω το θρόνο και όλο το βασίλειο,
     σαν συγγενής που είμαι των πεθαμμένων.
     Δύσκολο είνε βέβαια να καταλάβη κανείς
     του κάθε άνθρωπου την ψυχή, τη σκέψι και τη
             [γνώμη,
     πριν να φανή στη διοίκησι και στους νόμους μαθη-
             [μένος.
     Εγώ όμως θαρρώ, και τώρα κι’ απ’ ανέκαθεν,
     πως όταν ένας που κυβερνάει όλη την πολιτεία
     δεν ακολουθάει την πειό καλλίτερη γνώμη
     παρ’ από φόβο κρατεί τη γλώσσα στο στόμα του·
             [κλειστή,
     ην’ απ’ όλους ο χειρότερος.
     Και οποίος έχει καλλίτερο το φίλο απ’ την πα-
             [τρίδα του,
     αυτόνε ούτε να τον λεω δε θέλω,
     επειδή εγώ - ας τ’ ακούση ο Δίας, που πάντα ξέρει
             [όλα -
     πότε μου δεν θα σώπαινα σαν έβλεπα τη συμφορά
     νάρχεται κατ’ επάνω στους πολίτες,
     να πάρη την ευτυχία τους, και ούτε θα έπιανα φίλο
             [μου ποτέ έναν εχτρό της χώρας,
     γνωρίζοντας ότι η πατρίδα είνε που μας βαστάει,
     και πώς όταν στέκει αυτή ολόρθη, και ‘μεις απάνω της
     κολυμπάμε στα νερά
     και τότε τους φίλους κάνομε.
     Με τέτοιους νόμους, εγώ αυτή την πόλι ψηλά θα
             [τη σηκώσω.
     Και τώρα πάλι τα ίδια έχω διαλαλημένα στους
             [πολίτες
     για τα παιδιά του Οιδίπου.
     Τον Ετεοκλή βέβαια, που σκοτώθηκε γι’ αυτή τη
             [χώρα
     και δείχτηκε σ’ όλα ήρωας στη μάχη,
     να τον βάλουν στον τάφο
     και να του κάνουν όλα τα πρεπούμενα,
     όσα γίνονται για τους καλλίτερους νεκρούς, σαν κα-
             [τεβαίνουν κάτω·
     άλλά τον αδελφό του - τον Πολυνείκη λεω -
     που απ’ την εξορία του κατέβηκε
     και τη γη αυτή την πατρική του και τους θεούς τους
             [ντόπιους
     ήθελε με τη φωτιά να κάνη στάχτη
     και ήθελε και το αίμα της γεννιάς του να πιή και να
             [χορτάση,
     και σας να σας σκλαβώση και να σας σέρνη δούλους,
     αυτουνού, έβαλα να κράξουν σ’ όλη την πόλι,
     μήτε να του στολίση κανείς τάφο, μήτε και να τον
             [κλάψη,
     παρά να τον αφήσουν άθαφτο και το κορμί του
     να το φάνε τα σκυλιά και τα όρνια να το μαγαρί-
             [σουν,
     που όποιος το βλέπει, το αίμα του να παγώνη.
     Αυτή είνε η θέλησί μου, και ποτέ μου δε θα δώσω
             [στους κακούς
     ό,τι αξίζουν νάχουν οι καλοί.
     Αλλ’ όποιος αγαπάει αυτή την πόλι, και πεθαμμένος
             [νάν’ και ζωντανός,
     από μένα την ίδια τιμή θε να ‘βρη.

ΧΟΡ. Εσένα έτσι σ’ αρέσει να κάνης, γυιέ του Μενοικέα,
             [Κρέων,
     και με τον εχτρό της πολιτείας αυτής και με το φίλο.
     Και σένα στέκει να βάζης το νόμο
     και για τους πεθαμμένους και για τ’ εμάς που ζούμε.

ΚΡΕ. Εσείς κυττάτε τώρα πως θα φυλάξετε σκοπό για όσα
             [σας είπα;

ΧΟΡ. Σ’ άλλον πειό νεώτερο δόσε νάχη αυτή την έννοια.

ΚΡΕ. Μα είνε κι’ όλας βαλμένοι όσοι θα προσέχουν το
             [νεκρό.

ΧΟΡ. Γιατί λοιπόν παραγγέλνεις πάλι ετούτο κι’ αλλουνού;

ΚΡΕ. Για να μην αφήσετε κανένα σ’ αυτά να παρακούση.

ΧΟΡ. Δεν ειν’ κανείς τόσο κουτός να θέλη να πεθάνη.

ΚΡΕ. Και βέβαια αυτό θα πάθη, αλλά με την ελπίδα να
             [κερδίσουν, πολλοί ως τώρα χάθηκαν.

ΦΥΛ. Βασιληά, δεν μπορώ να πω πώς απ’ τη βιάση μου
     λαχάνιασα, και πως τα πόδια μου έκαναν φτερά,
     γιατί πολλές φορές από τη συλλογή μου σταμάτησα
     στο δρόμο και μούρθε να γυρίσω ‘πίσω.
     Χάρις που η ψυχή μου πολλά μου έψαιλνε και μου
             [τσαμπουνούσε.
     «Κακομοίρη, τι πας αυτού, που μόλις φθάσης, θα σε
             [χώσουν μέσα ; »
     « Μα χαντακωμένε, κάθησες πάλι; κι αν το μάθη ο
             [Κρέων από άλλον δε θα σε τζούξη έπειτα; »
     σε τέτοιους συλλογισμούς μπερδεύονταν τα πόδια μου
     κι’ έτσι έφτασα γρήγορα αργά μ’ όλο μου το κολάϊ,

     γιατί κι ο κοντός δρόμος έτσι γίνεται μακρύς.
     Τέλος βάστηξε η γνώμη νάρθω σ’ εσένα
     κι’ αν δε σου πω και τίποτα, πάλι θα στο πω,
     γιατί έρχομαι απ’ την ελπίδα κρεμασμένος
     πως άλλο δε μπορώ να πάθω απ’ ό,τι μου μέλλεται.

ΚΡΕ. Τι είν’ αυτό που σε κάνει έτσι να φοβάσαι;

ΦΥΛ. Πρώτα, θέλω να σου ‘πώ για τα δικά μου·
     γιατί ούτε τώκανα εγώ το πράμμα ούτε είδα ποιος
             [τώκανε,
     και δεν θάταν δίκηο να πάθω τίποτα κακό.

ΚΡΕ. Όλο προοίμια είσαι κι’ όλο τα φέρνεις γύρω για την
             [ασφάλεια σου·
     φαίνεται πώς κάποιο σπουδαίο θέλεις να πης.

ΦΥΛ. Τα φοβερά δίνουν πολύ βαρεμό να τα λέη κανείς.

ΚΡΕ. Θα μιλήσης λοιπόν μια φορά ; έπειτα σ’ άφίνω και
             [φεύγεις.

ΦΥΛ. Να ! σου λεω κιόλας. Κάποιος ‘πήγε κι έθαψε τώρα
             [δα το νεκρό,
     έρριξε σκόνη στεγνή κι επασπάλισε το σώμα του
             [κι έκανε όλα κατά πώς είνε συνήθεια.

ΚΡΕ. Τι είπες; ποιος ήταν αυτός που τόλμησε να κάνη
             [αυτό;

ΦΥΛ. Ξέρω κι’ εγώ ; δε φαινότανε ‘κεί πέρα
     ούτε αχνάρι απ’ αξίνα ούτε ξεπέταγμ’ από τσάπα.
     Η γη ξερή πέτρα, μήτε σκασμένη πουθενά, μήτε
             [και σημαδεμένη
     Απ’ τους τροχούς των αμαξιών,
     παρά όποιος τώκανε, δε φανερώθηκε.
     Καθώς μας τώδειξε ο πρώτος που ήρθε για σκοπός
             [της ‘μέρας
     μας φάνηκε ολονώνε θάμμα και μυστήριο,
     επειδής ο νεκρός δε φαινότανε πειά, θαμμένος πάλι
             [δεν ήτον,
     μόνο μια σκόνη ψιλή ήταν απάνω του ριγμένη, σάμ-
             [πως για να ξεφύγουν την αμαρτία
     και ούτε σημάδι εφαίνουνταν από ζώο, από σκυλί
             [που νάρθε να τον τραβήξη έξω.
     Και άσχημα λόγια εβούιζαν ανάκατα
     κι ο ένας φύλακας έβριζε τον άλλο, κι’ αν έπεφτε
             [στα τελευταία και ξύλο,
     δε θα βρισκότανε κανείς να τους χωρίση,
     γιατί ο καθένας τους ήταν ο ένας που τώχε κανω-
             [μένα και φανερός κανείς τους.
     Καθένας κύτταζε πώς να ξεφύγη, για να μην είν’
             [αυτός,
     κι’ είμαστ’ έτοιμοι να πιάσωμε και σίδερο καυτό
             [στα χέρια μας,
     και να περάσωμε από μέσα απ’ τη φωτιά
     και να πάρωμε όρκους σ’ όλους τους θεούς πώς μήτε
             [κάναμε τίποτα μήτε και ξέρουμε
     γι’ αυτόν που τώχει σοφιστή και κανωμένο.
     Τέλος πάντων σα σε μας έμεινε πειά τίποτ’ άλλο
             [να ‘ξετάξωμε,
     πετάει κάποιος ένα λόγο που μας έκανε όλους να
             [ρίξωμε τα κεφάλια κάτω
     απ’ το φόβο μας, γιατί δεν είχαμε τίποτε να πούμε
             [ενάντιο
     και ούτε πώς θα κάνωμε να βγούμε πέρα.


     Έλεγε, που θα πη, πως έπρεπε να στην αναφέρωμε
             [εσένανε την πράξι
     και όχι να την κρύψωμε.
     Κι αυτή η γνώμη εβάστηξε·
     εμένα όμως του άμοιρου μούπεσ’ ο κλήρος, εγώ
             [ν’ απολάψω αυτό το καλό.
     Κι έτσι νάμαι τώρα μπροστά σου χωρίς να το θέλω
             [εγώ και χωρίς να με θέλης και συ’
     αυτό το ξέρω - επειδή κανείς δεν καλοβλέπει αυτόν
             [που φέρνει της κακές είδησες.

ΧΟΡ. Εμένα, βασιληά μου, απ’ την αρχή το λέει ο νους
             [μου
     μήπως κι’ απ’ το θεό μας έρχεται ετούτο το σημάδι.

ΚΡΕ. Πάψε, προτού απ’ τα λόγια σου μου ξεχειλίση ο
             [θυμός·
     κύττα να μη δείχτης άμυαλος όπως είσαι και γέρως.
     Δεν υποφέρνεσαι μ’ αυτά που λες, πώς τάχα οι θεοί
             [‘πήγαν να φροντίσουν για το νεκρό·
     μήπως τον έκρυψαν από μεγάλη εκτίμησι, σαν ευερ-
             [γέτης που ήταν,
     αυτός που ήρθε να τους κάψη τους στυλογύριστους
             [ναούς και τ’ αφιερώματά τους
     και τους νόμους να χαλάση;
     ή μήπως είδες ποτέ σου τους κακούργους να τους
             [τιμούνε οι θεοί;
     Όχι, δεν είν’ έτσι. Αλλά γι’ αυτά από καιρό με-
             [ρικοί στην πόλι
     μουρμούριζαν εναντίο μου, γιατί μόλις τα υπόφεραν,
     κρυφά κουνιώντας το κεφάλι, κι’ ουτ’ έσκυβαν κάτου
             [απ’ το ζυγό όπως είνε δίκηο,
     για να με υπακούν.
     Από ‘κείνους, το ξέρω καλά, είνε βαλμένοι κι ετού-
             [τοι ‘δώ με πλερωμή
     να κάνουν αυτό πούκαναν.
     Γιατί τίποτ’ από όσα σοφίστηκαν οι άνθρωποι πειό
             [χειρότερο
     δεν γένηκε απ’ το χρήμα· αυτό και πολιτείες γκρε-
             [μίζει
     κι’ ανθρώπους ξεσηκώνει απ’ τα σπίτια τους,
     και των φρονίμων τους γυρίζει τα μυαλά, και τους
             [μαθαίνει ν’ αγαπούν τα αισχρά,
     και έδειξε στον άνθρωπο πώς να κάνη πανουργίες
     και κάθε είδους ασέβεια να την ξέρη.
     Όσοι όμως για πλερωμή τα έκαναν αυτά,
     ένα εκατάφεραν, τέλος πάντων, πώς να τιμωρηθούν.
     Μα όσο λαβαίνει ο Δίας ακόμα σέβας από ‘μένα και
             [τιμή,
     ξέρε το καλά, γιατί στο λεω με όρκο,
     αν δε βρήτε και μου φέρετε μπροστά στα μάτια μου
     αυτόνα που το χέρι του έκανε τον τάφο,
     ο Άδης δεν θα σας φθάση μοναχά, προτού,
     κρεμασμένοι, ζωντανοί μου φανερώσετε το κρίμα,
     για να ξέρετε άλλη φορά πούθε βρίσκετε το κέρδος
             [ναν τ’ αρπάξετε,
     και να μάθετε ότι δεν πρέπει πρώτ’ απ’ όλα να κυτ-
             [τάη κανείς το πώς θα καζαντήση.
     Γιατ’ από τέτοιες άτιμες απολαβές τους περισσό-
             [τερου θα ‘δης να καταστραφούνε
     παρά που θα σωθούνε.

ΦΥΛ. θα μ’ αφήσης να σου πω τίποτα, η να πάω από κει
             [πούρθα ;

ΚΡΕ. Δεν καταλαβαίνεις πώς και τώρα με δυσαρεστούν
             [τα λόγια σου;.

ΦΥΛ. Στ’ αυτιά σου μέσα σε τσιμπούν, ή στην ψυχή επάνω;

ΚΡΕ. Τι; ζυγιάζεις τώρα η λύπη μου που στέκει;

ΦΥΛ. Α! ξέρω! εκείνος πούκαν’ το κακό στην ψυχή σου
             [σ’ ενοχλεί,
     κι’ εγώ στ’ αυτιά σου.

ΚΡΕ. Μωρέ φαίνεσαι πώς γεννήθηκες λογάς.

ΦΥΛ. Αλλά την πράξι που θα ‘πη δεν την έκανα εγώ.

ΚΡΕ. Κι’ επούλησες μάλιστα την ψυχή σου για λεφτά.

ΦΥΛ. Αχ! τι κακό που είνε να νομίζη κανείς
     και να νομίζη λάθος.

ΚΡΕ. Λέγε, εσύ τ’ αστεία σου γι’ αυτό που νομίζω εγώ,
     μ αυτά κι’ αυτά, αν δε μου φανερώσετε τους φταί-
             [στες, θα σας κάνω εγώ να σκούξετε
     πως τ’ άτιμα κερδέματα φέρνουνε συμφορές.
     (φεύγει ο Κρέων).

ΦΥΛ. Καλέ, ας βρεθή και με το παραπάνω. Αν τον πιά-
             [σουνε ή όχι, αυτό είνε στην τύχη.
     Εμένα δε θα με ‘δης να σου ξανάρθω εδώ.
     Και τώρα που χωρίς να τώλπιζα, και χωρίς τη δική
             [μου γνώμη,
     εσώθηκα, χρωστάω μεγάλη χάρι στους θεούς.
     (φεύγει ο Φύλαξ).

     Στροφή Α’.


ΧΟΡ. Πολλά είνε τα θαμμαστά,
     Μα τίποτα πειό θαμμαστό δεν είνε απ’ τον άνθρωπο·
     αυτός και πέρα απ’ την ασπριδερή τη θάλασσα
     με του νοτιά την μάνητα προβαίνει,
     περνώντας κύματα που γύρω του σαλεύουν
     και την πειό μεγαλήτερη απ’ τους θεούς, τη γη,
     πού είν’ αχάλαστη, και ποτέ δεν αποκάνει,
     την τρυγάει από χρόνο σε χρόνο,
     σκαλεύοντάς την μ’ άροτρα που τα γυρίζουν άλογα.

     Αντιστροφή Α’.

     Και το συνάφι των ελαφρόμυαλων πουλιών
     κυκλόνοντας τα πιάνει κι’ άγρια θεριά κοπάδια,
     και την πλάσι όλη απ’ της θάλασσας τα βάθη
     με τα κλωστένια δίχτυα,
     ο τετραπέρατος!
     και μηχανεύεται πολλά για να καταπονέση τ’ ανή-
             [μερα θερία


     πού περπατούνε στα βουνά,
     και το μαλλιαροχαίτη ίππο τον ημέρεψε
     με του ζυγού τ’ αγκάλιασμα,
     και του βουνού τον ταύρο τον ακούραστο.


     Στροφή Β’.


     Και τη λαλιά, και τη σκέψι, σαν πνοή τ’ άνεμου
     και της αγορές για προστασία της πολιτείας
     μόνος του τα έμαθε, και πώς να ξεφεύγη τα βέλη
             [του πάγου,
     που ξεσηκώνει απ’ τον ύπνο στης αυλές,
     και της νεροποντής τον παραδαρμό.
     Σ’ όλα έχει διέξοδο, σε τίποτα δεν τον βρίσκει
     το μέλλον χωρίς γνώμη -
     μόν’ απ’ τον Άδη να γλυτώση δε θα μπόρεση -
     παρά κι απ’ αρρώστειες δύσκολες πώς να γλυτώνη
             [έχει σοφιστή.

     Αντιστροφή Β’.

     Έχει ανέλπιστη σοφία για να βρίσκη τέχνες
     και πότε στο κακό ξεπέφτει, πότε στο καλό!
     Αψηφάει της χώρας τους νόμους και των θεών τ’
             [ωρκισμένο δίκηο.
     Μεγάλος και πολύς στην πολιτεία, και πάλι χωρίς
             [πατρίδα.
     Όποιος πάει στο κακό έτσι για τόλμη
     ούτε στη γενιά μου ποτέ να καθήση,
     ούτε με τη δική μου έχει ίδια γνώμη
     σαν κάνει τέτοια.


     ΠΡΑΞΙΣ Β’


     (Ο Φύλαξ φέρνει την Αντιγόνη)

ΧΟΡ. Δεν ξέρω, να μη βλέπω φάντασμα θεϊκό μπροστά μου;
     Μπορώ να ‘πώ πώς δεν είνε το κορίτσι, η Αντιγόνη,
     αφού την ξέρω;
     Ω ! δυστυχισμένο
     και δυστυχισμένου πατέρα παιδί, του Οιδίπου!
     τι είνε; Μήπως, γιατί παράκουσες
     τους νόμους του βασιληά, σε φέρνουν
     και σε χουν πιασμένα σ’ άμυαλη πράξι;

ΦΥΛ. Ναι αυτή πούκανε το κρίμα, την πιάσαμε που έθαβε.
     Μα που είνε ο Κρέων;

ΧΟΡ. Νάτος, στην ώρα ξαναβγαίνει από το σπίτι.

ΚΡΕ. Τι είνε ; γιατί πράμμα έτυχε να ‘βγω στην ώρα ;

ΦΥΛ. Βασιληά μου, για τίποτε να μη κάνη όρκο ο άνθρωπος,
     επειδή η ύστερη σκέψι βγάζει την πρώτη ψεύτρα.
     Έτσι και ‘γώ τώχα τάξει, ν’ αργήσω κάμποσο να
             [σου ξανάρθω εδώ,
     απ’ της φοβέρες σου που μέκαναν να τουρτουρίζω
             [σαν νάτανε χειμώνας,
     άλλά έλα πάλι που η χαρά σαν έρχεται απ’ όξω και
             [δεν την ελπίζεις
     δεν μοιάζει με καμμιάν άλλη ευχαρίστησι στην
             [μεγάλη γλύκα·
     έτσι ήρθα και εγώ κι ας είχα κάνει όρκο να μην έρθω,
     και σου φέρνω την κόρη ετούτη που πιάστηκε τον
             [τάφο να στολίζη·
     εδώ δεν ξεπετάχτηκε ο κλήρος μου, αλλά δικό μου
             [είνε το κελεπούρι
     και όχι αλλουνού.
     Και τώρα, βασιληά μου, να, πάρτηνε ‘συ ο ίδιος που
             [την θέλεις,
     και κρίνε κι’ εξέταξέ την· εγώ με το δίκαιο μου ειμ’
             [ελεύθερος
     και βγάλε με απ’ αυτά τα βάσανα.

ΚΡΕ. Αυτήν που φέρνεις με τι τρόπο και που την έπιασες ;

ΦΥΛ. Αυτή έθαβε το νεκρό· τα ξέρεις τώρα όλα.

ΚΡΕ. Νοιώθεις, και τα λες σωστά, αυτά που λες;

ΦΥΛ. Αυτήν είδα να θάβη τον νεκρό πούχες εσύ απαγορέψει.
     Mου φαίνεται πώς τα λεω καθαρά και ξάστερα.

ΚΡΕ. Και πώς ‘φανερώθηκε κ’ επάνω στην πράξι ‘πιάσθηκε;

ΦΥΛ. Να, πώς έγεινε το πράμμα· άμα ξαναπήγαμε, καθώς
     είμαστε από τα σένα φοβερισμένοι
     μ’ εκείνα σου τα τρομερά τα λόγια, σαρώσαμε πρώ-
             [τα όλο το χώμα το ριγμένο απάνου στον νεκρό
     και γδύναμε τσίτσιδο το σώμα πού’ σάπιζε, κι επή-
             [γαμε να καθήσωμε μακρυά
     στης πέτρες στο βουνό, που δε μας έπιανε ο άνεμος,
             [για να ξεφύγωμε μην βγάλη αποφορά,
     κρατώντας ξύπνιον ο ένας τον άλλο με φωνές για το
             [κακό που θα μας εύρισκε,
     αν κανένας μας ήθελε ξαστοχήσει σ’ ετούτη την
             [δουλειά.


     Και μ’ αυτά πέρασε τόσος καιρός, που ήρθε κι’ εμε-
             [σουράνησε
     ο φλογερός ο δίσκος του ήλιου
     κι έψηνε η κάψα. Τότες ξάφνου ‘σηκώθηκε από τη
             [γης ένας ανεμοστρόβιλος
     με βουητό, να φάη τα ουράνια, κι άπλωσε στην πε-
             [διάδα
     κι εξεμάλιαζε τα δένδρα όλου του κάμπου κι’ εγέ-
             [μισε από σκόνι ο αιθέρας.
     Εμείς με κλειστά μάτια και ρουθουνίζοντας,
     καρτερούσαμε να περάση το θεϊκό κακό, και σαν έπαψε,
     έπειτ’ από πολύ, φάνηκε το κορίτσι να σκούζη με
             [στριγκιά φωνή
     σαν του πουλιού που πικραμένο βλέπει την αδιανή
             [φωλιά χωρίς τα μικρά του πούχε μέσα.
     Έτσι κι αυτή καθώς είδε τον νεκρό ξεσκέπαστο
             [έβαλε της φωναίς
     και μ’ άσχημαις κατάραις καταριώταν εκείνους που
             [το κάνανε.
     Κι αμέσως πάει και κουβαλεί στα χέρια της χώμα
             [στεγνό.
     Κι από τη χάλκινη της στάμνα την ωμορφοχτυ-
             [πημένη
     χύνει από ψηλά τρεις φορές για τρεις σπονδές ένα
             [γύρω απάνω στον νεκρό.
     Εμείς καθώς την είδαμε τρέχομε κι όλοι μαζύ αμέ-
             [σως την τσακώνομε,
     χωρίς να δείξη αυτή διόλου απορία, και της λέμε όσα
             [πρωτήτερα κι αυτά που τώρα είχε κάνει.
     Και τίποτα δεν απαρνήθηκε. Αυτό εμένα κι ευχά-
             [ριστο μου είνε και λυπηρό αντάμα,
     γιατί να ξεφεύγη κανείς ο ίδιος της συμφορές είνε
             [πολύ γλυκό.
     Αλλά και πάλι εκείνους π’ αγαπάει να τους φέρνη
             [σε δυστυχία,
     κάνει λύπη.
     Αυτά όμως όλα εγώ - έτσι είνε το φυσικό μου –
             [δεν τα βάζω ίσα με το ‘δικό μου το γλυτωμό.

ΚΡΕ. Εσύ τώρα που γέρνεις χάμου το κεφάλι
     το ομολογείς ή αρνιέσαι πώς εσύ ‘σαι που έκανες
             [αυτά ;

ΑΝΤ. Και λεω πώς ειμ’ εγώ κι ούτε τ αρνιέμαι ότι δεν
             [είμαι.

ΚΡΕ. Πήγαινε τώρα εσύ, όπου θέλεις, ελεύθερος, το κρίμα
             [δε σε βαρένει.
     (φεύγει ο Φύλαξ).

     Εσύ όμως πες μου κι όχι με πολλά λόγια αλλά
             [σύντομα,
     ήξερες πώς ήταν κηρυγμένο κανένας να μη κάνη
             [αυτό που έκανες ;

ΑΝΤ. Το ήξερα, και πώς να μη το ξέρω αφού ήτανε
             [γνωστό ;

ΚΡΕ. Kαι πάλι είχες την τόλμη να παραβής αυτό το νόμο ;

ΑΝΤ. Δεν ήταν κανένας Δίας που μου τάχε προσταγμένα.
     Ούτ’ η Δίκη που κατοικεί μαζύ με τους κάτω Θεούς
     έβαλε τέτοιους νόμους στους ανθρώπους,
     ούτε για τόσο μεγαλοδύναμες έπερνα της προσταγές
             [σου,
     για να μπορής τ’ άγραφα κι’ ασάλευτα δίκαια των
             [Θεών
     να τα πατάς εσύ, που είσαι θνητός, γιατί δεν είναι
             [από σήμερον κι’ εχθές παρά πάντα αυτά ζουν
     και κανείς δεν ξέρει πότε φανερώθηκαν.
     Μήπως έπρεπε εγώ γι’ αυτά να δώσω λόγο στους
             [θεούς, αφού δεν εφοβήθηκα
     κανενός ανθρώπου γνώμη;
     Πως θα πέθαινα, το ήξερα καλά, και χωρίς εσύ να
             [βάλης να το κράξουν.
     Κι’ αν πεθάνω πρώτ’ απ’ τον καιρό μου, κέρδος πά-
             [λι το λεω,
     γιατ’ όποιος σαν κι’ εμένα ζει μες τα πολλά τα
       [βάσανα, πώς να μην είναι κερδεμένος σαν πεθάνει;
     Έτσι κι εμένα δεν με πονείς πούχω αυτό το ριζικό,
             [παρά αν υπόφερνα άθαφτο να δω
     τον νεκρό εκείνον που εγέννησε η μητέρα μου·  τότε
             [θα πονούσα· αυτά δεν μου πονούνε.
     Κι’ αν σ’ εσένα τώρα φαίνωμαι ανόητη για ό,τι κάνω,
     μπορώ να ‘πώ πώς σ’ ανόητο φαίνομαι ανόητη.

ΧΟΡ. Φαίνεται το άγριο αίμα από άγριον πατέρα στο παιδί.
     Δεν ξέρει αυτή να ζαρώνη ‘μπρος στο κακό.

ΚΡΕ. Να ξέρης πώς αυτή σου η ξεροκεφαλιά γρήγορα θα
             [περάση.
     Και το πειό δυνατό σίδερο, το ψημένο απ’ τη φωτιά
             [ολόγυρα σκληρό
     θα το ‘δης να ραΐση και να σπάση πειότερο από άλλο ·
     με κοντό χαλινάρι, ξέρω, τα αγριεμένα αλόγατα βα-
             [στούνται,
     γιατί δεν στέκει νάχη μεγάλ’ ιδέα εκείνος πούναι
             [στον άλλον δούλος.
     Αυτή όμως το καλοήξερε τότε να μας βρίζη με το
             [να παραβαίνη τους βαλμένους νόμους.
     Κι είνε δεύτερη προσβολή - μια ήταν σαν τώκανε
             [- για τούτο κιόλας να καυχιέται
     και να γελάη που τώπραξε.
     Εγώ βέβαια τώρα δεν είμαι άντρας, παρά ο άντρας
             [είναι αυτή,
     αν της περάση αυτηνής να κάνη το θέλημα της ατι-
             [μώρητα,
     Μα είτε της αδελφής μου είναι, είτε και πειό στενή
             [του αίματος συγγένησά μου
     απ’ όλους όσους φυλάει ο σπιτικός μας Ζευς, αυτή
             [και η αδελφή της
     δεν θα ξεφύγουνε την πειό χειρότερη μοίρα·
     γιατί κι’ εκείνη άλλο τόσο την κατηγοράω πώς με-
             [λέτησε αυτόν τον τάφο.
     Φωνάξετε την εδώ τώρα, ότι την είδα μες το σπίτι
             [να μανίζη
     έξω απ’ τα λογικά της.
     Συχνά η ψυχή του άνθρωπου μπροστήτερα προδίνεται
             [σαν κλέφτρα,
     για τα άνομα που στα σκοτάδια κρυφογένονται,
     αλλά και τάλλο ίδια το μισώ, όταν κανείς που πιά-
             [στηκε ‘στό κρίμα του απάνω,
     έπειτα θέλη να το παραστήση ωμορφήτερο.

ΑΝΤ. Μήπως θέλης να μου κάνης πειό μεγαλύτερο, αφού
             [μ’ έπιασες, παρά να με σκοτώσης;

ΚΡΕ. Εγώ άλλο δεν θέλω, μ’ ετούτο τάχω όλα.

ΑΝΤ. Τι κάθεσαι λοιπόν ; όπως κι’ εμένα κανέν’ από τα λό-
             [για σου δεν μου ειν’ ευχάριστο
     και ποτέ δεν θα μ’ αρέση - έτσι κι’ εσένα φυσικά
             [τα ‘δικά μου σ’ ενοχλούν.
     Και πούθε θα μούρχονταν τόση τιμή και δόξα,
     παρά που έβαλα σε τάφο τον αυτάδελφό μου;
     Όλοι τους εδώ θα τώλεγαν πώς καλό το βρίσκουνε
     αν δεν τους έδενε τη γλώσσα ο φόβος.
     Έχουν οι βασιλειάδες κι άλλα πολλά που τους κα-
             [λώρχονται
     και μπορούν να κάνουν και να λένε ό,τι θέλουν.

ΚΡΕ. Μονάχη εσύ απ’ τους Καδμείους αυτούς τα βλέπεις
             [έτσι.

ΑΝΤ. Τα βλέπουνε κι’ αυτοί, αλλά μπροστά σου σουρώ-
             [νουνε το στόμα.

ΚΡΕ. Κι’ εσύ δεν ντρέπεσαι νάχης γνώμη διάφορη από
             [τούτους;

ΑΝΤ. Ντροπή δεν είναι να σέβεται κανείς εκείνους πούχουν
             [τα ίδια σπλάχνα.

ΚΡΕ. Μήπως δεν είνε αδελφός σου, και ο άλλος που σκοτώ-
             [θηκε εναντίον του;

ΑΝΤ. Αδελφός από μία μητέρα κι απ’ τον ίδιο πατέρα.

ΚΡΕ. Πώς τον προσβάλλεις λοιπόν με το να κάνης χάρι και
             [τιμή στον άλλο;

ΑΝΤ. Δε θάλεγε τα ίδια γι’ αυτά ο πεθαμμένος.

ΚΡΕ. Αφού τον τιμάς ίδια σαν τον αμαρτωλό.

ΑΝΤ. Δούλος μου δε ‘ χάθηκε, παρά ο αδελφός μου.

ΚΡΕ. Που ρήμαξε τη χώρα, ενώ ο άλλος
     αντιστάθηκε για να την ‘υπερασπίση.

ΑΝΤ. Το ίδιο και τους δυο με το νόμο του τους ζητάει
             [ο Άδης,

ΚΡΕ. Μα δεν πρέπει ο καλός με τον κακό να έρθη ίσος.

ΑΝΤ. Ποιος ξέρει, εκεί κάτου, περνούν αυτά για άγια ;

ΚΡΕ. Ποτέ ο εχτρός, και σαν πεθάνει ακόμα, φίλος δεν
             [γίνεται.

ΑΝΤ. Όχι για να μισώ μαζύ, για ν’ αγαπώ ‘γεννήθηκα.

ΚΡΕ. Τώρα που θα πας κάτω, σαν πρέπει να τους αγαπάς,
             [αγάπα τους εκείνους,
     ενόσω όμως ζω εγώ, γυναίκα δεν θα προστάξη.

ΧΟΡ. Να την μπροστά στης πύλες την Ισμήνη, που γι’
         [αγάπη της αδελφής της ποτάμι χύνει τα δάκρυα.
     Τα φρύδια της σαν σύννεφο σκιάζουν κι ασχημίζουν
             [το πρόσωπο της το ροδόθωρο
     και τα ώμορφά της μάγουλα είνε βρεμμένα.

ΚΡΕ. Κι εσύ που σαν οχιά στο σπίτι μου χωμένη, κρυφά
             [μούπινες το αίμα


     κι ούτε τώξερα πώς θρέφω δυο για δυστυχία και
             [χαλασμό του θρόνου μου,
     για ‘πες μου τώρα, θα ‘πης κι’ εσύ γι’ αυτό τον
             [τάφο πώς ήσουν μαζύ ;
     ή θα ‘ξομώσης πώς δεν ξέρεις τίποτα ;

ΙΣΜ. Έκανα κι’ εγώ το ίδιο σαν κι αυτή κι’ ό,τι λέει λεω
     κι είμαι μαζύ της και το ίδιο φταίω.

ΑΝΤ. Μα το δίκηο δεν θα σ’ αφήση να το ‘πης αυτό·
     επειδή ούτ’ εσύ ‘θέλησες ούτε κι’ εγώ σε ‘πήρα σύν-
             [τροφο.

ΙΣΜ. Μα τώρα ‘στα βάσανα σου δεν διστάζω μαζύ σου
             [ν’ αρμενίσω
     στο πέλαγος του πόνου.

ΑΝΤ. Πειά έκανε το έργο ο Άδης κι’ αυτοί πούνε κάτου
             [το ξέρουνε.
     Μα δεν την θέλω ‘γώ την φίλη που με τα λόγια
             [μόνο μ’ αγαπάει.

ΙΣΜ. Όχι αδελφούλα μου μη με περιφρονήσης
     μαζύ σου να μη πεθάνω και το νεκρό κι’ εγώ να μη
             [τιμήσω.

ΑΝΤ. Μη μου πεθάνης εσύ και μη παίρνης για δικά σου
             [αυτά που ούτε με το δάκτυλο σου ακούμπησες·
     εγώ που πεθαίνω είμ’ αρκετή.

ΙΣΜ. Και τι τη θέλω τη ζωή μου αφού θα χάσω εσένα;

ΑΝΤ. ‘Ρώτα τον Κρέοντα· τώρα γιαυτόνε θα φροντίζης.

ΙΣΜ. Γιατί με πονείς μ’ αυτά, ανώφελα για ‘σένα;

ΑΝΤ. Λυπούμαι που το κάνω, και που σε περγελώ.

ΙΣΜ. Μα πες μου πώς και τώρα να σ’ ωφελήσω εγώ ;

ΑΝΤ. Τον εαυτό σου σώσε· δεν σε ζηλεύω που θα γλυτώσης.

ΙΣΜ. Ωιμένα, δυστυχισμένη, γιατί να μην έχω κι’ εγώ
             [την τύχη σου ;

ΑΝΤ. Εσύ ‘προτίμησες να ζεις κι’ εγώ να πεθάνω.

ΙΣΜ. Αλλά σου είχα ‘πη της αιτίες μου εγώ.

ΑΝΤ. Εσύ πώς είχες δίκηο ‘νόμιζες με της ‘δικές σου,
     κ’ εγώ με της ‘δικές μου.

ΙΣΜ. Έτσι είμαστε ίσα κι’ ίσα στην αμαρτία μας.

ΑΝΤ. Θάρρευε, εσύ ακόμα ζεις, μα η δική μου η ψυχή
     καιρό είναι πεθαμμένη, για να ωφελάη αυτούς που
             [έχουν πεθάνει.

ΚΡΕ. Αυτά τα κορίτσια, εγώ λεω πώς τώρα δα φανερώ-
             [θηκε άμυαλο·
     η άλλη ήταν από πάντα.

ΙΣΜ. Ποτέ, βασιληά, δεν μένει ο νους εκ γενετής σ’ εκεί-
             [νους που δυστυχούνε,
     αλλά τον χάνουν.

ΚΡΕ. Εσένα σούφυγε όταν εζήλεψες να κριματίσης μαζύ
             [με τους κακούργους.

ΙΣΜ. Μήπως είναι ζωή που θα κάνω χωρίς αυτήν, μονάχη;

ΚΡΕ. Μην την λες αυτήν, γιατί πειά δεν είναι.

ΙΣΜ. Μα θα σκοτώσης λοιπόν του παιδιού σου την αρρα-
             [βωνιαστικιά ;

ΚΡΕ. Είναι άλλα χωράφια για όργωμα.

ΙΣΜ. Δεν θάναι σαν κι αυτήν μ’ εκείνον ταιριασμένοι.

ΚΡΕ. Εγώ συχαίνομαι κακές γυναίκες για τους γυιούς.

ΑΝΤ. Ω Αίμον, αγάπη μου, πως σε ντροπιάζει ο πατέ-
             [ρας σου,

ΚΡΕ. Πολύ με ενοχλείς κι εσύ κι η παντρειά σου.

ΧΟΡ. Μήπως να του την υστέρησης θέλης του παιδιού σου;

ΚΡΕ. Ο Άδης είναι που θα χαλάση αυτόν τον γάμο.

ΧΟΡ. Αποφασισμένο είναι φαίνεται, αυτή για να πεθάνη.

ΚΡΕ. Και για σένα και για μένα. Ας μη χάνωμε πειά
             [καιρό
     παρά πηγαίνετε την μέσα, δούλοι, και να της δέ-
             [σουν καλά. αυτές της γυναίκες
     και να μη της αφίσουν ελεύθερες, γιατί κι οι θαρ-
             [ρετοί φεύγουν, σαν ιδούν το τέλος της ζωής
     με τον Άδη να πλησιάζη.

     Στροφή Α’.


ΧΟΡ. Ευτυχισμένοι εκείνοι που η ζωή τους πέρασε χωρίς
             [κακοτυχία,
     γιατί οποιανού σπίτι
     απ’ τους θεούς έρθη και σαλέψη
     δεν τ’ απολείπει συφορά και σέρνεται
     από γεννηά σε γεννηά. Σαν το φουσκωμένο κύμα
     στου Πόντου την ανεμοζάλη,
     που το πιάνει απ’ τη Θράκη ο σίφουνας
     και το ρίχνει στο τρισκότιδο βυθό
     και απ’ το βάθος κυλάει τη μαύρην άμμο
     και βαρυά στενάζοντας αχολογούν τα θαλασσόδαρτα
             [ακρογιάλια.

     Αντιστροφή Α’.

     Έτσι θωρώ της αρχαίες συφορές
     της γεννηάς των Λαβδακιδών
     θα πέφτουν επάνω σ’ άλλες συφορές
     και ούτε φέρνει η μια γεννηά στην άλλη απαλλαγή,
     παρά κάποιος από τους θεούς την ρημάζει ολοένα
     και γλυτωμός δεν είναι.
     Να τώρα, ότι που σηκώθηκε ένα φως
     ‘πάνω απ’ την τελευταία ρίζα
     στο σπίτι του Οιδίπου,
     και πάλι το ‘ματόβαφο κοπίδι των θεών του κάτω
             [κόσμου,
     μαζύ ξεμυαλισιά στα λόγια
     και της τρέλλας Ερινύς.


     Στροφή Β’.


     Τη δύναμί σου, Δία, ποιος άνδρας θα μπορούσε
     ξεπερνώντας την να την ‘μποδίση ;
     που ούτε ο ύπνος, και όλα ας τα πιάνη,
     ποτέ θα σου την πάρη,
     -ούτε οι ακούραστοι μήνες θα την σκορπίσουν.
     Σ’ αγέραστα χρόνια βασίλειο έχεις του Ολύμπου
     και φεγγόβολη δόξα.
     Για το ύστερο και για το μέλλον
     και για τα περασμένα νόμος που αυτός θε να κρατήση.
     Σ’ όλη την οικουμένη
     από θνητού ζωή
     δεν απολείπει ποτέ η δυστυχία.

     Αντιστροφή Β’.


     Επειδή η πολυγυρίστρα ελπίδα
     σε πολλούς ανθρώπους είναι ευχάριστη,
     πολλούς όμως ξεγελά σ’ ανόητες επιθυμίες
     και τον ανήξερο πλανεύει
     ως που να καή κανείς
     απλώνοντας το ποδάρι του στη φλόγα της φωτιάς.
     Ένας λόγος ‘ξακουσμένος ‘φανερώθη
     από καποιανού σοφία.
     Το κακό φαίνεται καπότες νάν’ καλό σ’ εκείνον
     πού ένας θεός του συνεπαίρνει τόνου για να τον κατα-
             [στρέψη.
     Αλλά πολύ λίγον καιρό θα κάνη χωρίς συφορά.

ΚΡΕ. Γλήγορα θα το μάθωμε καλλίτερα παρ’ απ’ τους
             [μάντες.
     Παιδί μου. Μήπως έρχεσαι μανιασμένος στον πατέρα
             [σου;
     επειδή άκουσες πώς καταδικάσθηκε η μελλόνυμφη
             [σου ;
     ή μ’ ό,τι κάναμ’ εμείς πάντα θέλαμε το καλό σου ;

ΑΙΜ. Πατέρα, δικός σου είμαι και συ με κυβερνάς με της
             [καλές σου γνώμες,
     που εγώ βέβαια θα της ακολουθήσω,
     γιατί καμμιά παντρειά δε θ’ αξιωθή να μου σταθή
             [ψηλότερα
     από τα σένα, σαν με οδηγείς καλά.

ΚΡΕ. Τέτοια, παιδί μου, πρέπει νάναι η καρδιά σου
     και πάντα να στέκης πίσω από τη γνώμη του πατέρα·
     για δαύτο κ’ οι άνθρωποι κάνουν ευχές
     να γεννήσουν παιδιά υπάκουα και να τάχουνε στο
             [σπίτι
     για να ‘κδικουνται τον εχθρό και τον φίλο να τιμούν
     μαζύ με τον πατέρα.
     Και όποιος ανωφέλευτα γεννάει παιδιά,
     τι άλλο να του ‘πη κανείς, παρά πώς βάσανα του
             [γεννήθηκαν·
     και πολύ περιγέλοιο γι αυτά απ’ τους εχτρούς του;
     μη λοιπόν ποτέ, παιδί μου, αφήσης τα λογικά σου να
             [σου φύγουν
     στην ηδονή υποταγμένος για χάρι μιας γυναίκας,
     γιατί να ξέρης πώς κακή ψυχρή γίνεται η αγκαλιά
     με μια κακιά γυναίκα μέσ’ το σπίτι,
     γιατί ποια πληγή είναι μεγαλείτερη απ’ τον κακό
             [το φίλο ;
     φτύσ’ τη λοιπόν και συ, σαν εχτρά σου που είναι
     και άφησε την κόρη μάλλονα να παντρευθή στον Άδη,
     γιατί αφού την έπιασα εγώ ολοφάνερα να παρακούη
     αυτή μονάχα απ’ όλη την πολιτεία
     δε θενά ‘βγω ψεύστης τώρα στον κόσμο,
     αλλά θα τη σκοτώσω·
     ας πάη να φωνάζη και να καταριέται γι’ αυτά στο
             [Δία,
     τον παραστάτη της συγγένειας,
     γιατί αν στο αίμα μου τ’ άπρεπο φυσικό το θρέψω εγώ,
     πολύ περισσότερο θα το θρέψω στους έξω απ’ τη γεν-
             [νηά μου.
     Όποιος στους σπιτικούς του δείχνεται άντρας μ’
             [αρετή,
     και στην πολιτεία μέσα δίκαιος θα φανή’
     εκείνον όμως που αμάρτησε και ή με τη βία χαλάει
             [τους νόμους
     ή θέλει να προστάζη σ’ όσους κυβερνούν,
     αυτός ποτέ του από μένα δε θε να ‘παινευθή,
     παρά όποιονε έβαλεν άρχοντα η πολιτεία, αυτόν πρέ-
             [πει ν’ ακούμε,
     και στα μικρά και στα δίκαια και στα ενάντια·
     και τέτοιος ένας άνδρας, εγώ θαρρώ,
     καλά θα κυβέρνα, και να τον κυβερνούν καλά θα δέ-
             [χεται
     και μέσ’ την ανεμοζάλη του πολέμου θα μένη όπου
             [τον πρόσταξαν,
     τίμιος παραστάτης και καλός.
     Αγκαλά τίποτα πειό μεγαλείτερο κακό δεν είναι από
             [την αναρχία·
     Αυτή ρημάζει πολιτείες, αυτή σπίτια αναστατώνει,
     αυτή μέσα στα δόρατα που πολεμούν αντάμα
     φέρνει του φευγιού της ραησιές·
     όπου όμως στέκονται τα σώματα ολόρθα, σώζει τους
             [περισσότερους η πειθαρχία.
     Έτσι πρέπει να διαφεντεύη κανείς τον νόμο και την
             [τάξι
     και ποτέ να μη νικιέται απ’ τη γυναίκα·
     καλλίτερο είναι, αν είναι ανάγκη, μπροστά απ’ τον
             [άνδρα να ξεπέσουμε
     και να μη λεγόμαστε απ’ της γυναίκες πειό κατώ-
             [τεροι.

ΧΟΡ. Εμείς, αν δεν μας ‘κλέψαν τα γερατειά την γνώσι,
             [θαρρούμε
     πώς φρόνιμα λόγια είπες για όσα είπες.

ΑΙΜ. Πατέρα, οι θεοί βάζουν μέσ’ τους ανθρώπους το λογικό
     απ’ ό,τι έχομε το πειό ανώτερο κι’ εγώ πώς δεν τα
             [λες εσύ σωστά αυτά
     ούτε θα ‘μπόρεγα ούτε θά’ξερα να πω·
     αλλά κι’ απ’ τάλλο μέρος γένεται νάναι το δίκαιο·
     αντίς για σένα βρέθηκα να προσέχω σ’ όλα όσα λεν
             [ή κάνουν
     ή παν’ να κατηγορήσουν, γιατί το μάτι το δικό σου
             [το τρέμει ο κόσμος
     για να πη λόγο που να μη ευχαριστηθής σαν τον
             [ακούσης·
     εγώ όμως δύναμαι και ακούω κρυφά πώς την κόρη
             [την κλαίει ολ’ η πόλις,
     γιατί απ’ όλες της γυναίκες αθωότερη,
     χάνεται τρισάθλια για δοξασμένες πράξες.
     «Αυτή που τον αδελφό της σαν έπεσε σκοτωμένος
             [δεν άφησε άθαφτο, να φαγωθή απ’ τα σκυλιά
     πού τρων το κρέας ωμό, ούτ’ από κανένα όρνιο·
     δεν είν’ άξια αυτή χρυσό βραβείο να πάρη;»
     Έτσι σιγοτριγυρνά ο λόγος.
     Πατέρα μου, για μένα, όταν εσύ εισ’ ευτυχισμένος
     δεν είναι άλλο κτήμα πειό πολύτιμο
     γιατί πειό μεγαλήτερο στολίδι υπάρχει παρά νάναι
             [δοξασμένος και νανθή για τα παιδιά ο πατέρας
     και για τον πατέρα τα παιδιά;
     μη βαστάς μέσα σου τώρα μια μονάχα γνώμη,
     πως καθώς εσύ το λες, κι’ όχι αλλοιώς είν’ το σωστό,
     γιατ’ όποιος θαρρεί ή πώς μονάχ’ αυτός μυαλό, ή
             [γλώσσα έχει, που δεν έχει άλλος, ή ψυχή,
     αυτούς αν τους ανοίξης από μέσα κούφιοι δείχνονται·
     παρά ο άντρας, και σοφός να είναι, να μαθαίνη
     πολλά δεν είναι ντροπή, και να μη παραεπιμένη·
     βλέπεις στη ακροποταμιές τα δένδρα,
     όσα το ρεύμα ακλουθούνε, βαστούνε τα κλαδιά τους
             [άσπαστα
     ενώ σαν αντιστέκονται, χάνονται μαζύ με τον κορμό
             [τους ξέρριζα,
     καθώς και εις το καράβι, όποιος στηλώνει
     το ποδάρι δυνατά και δεν υποχωρεί καθόλου,
     πέρνει τη τούμπα και τ’ αποδέλοιπο ταξείδι του
     το κάνει με το θρονί ανάποδα και κολυμπώντας.
     Λοιπόν έλα, άφησε το θυμό σου κι’ άλλαξε ιδέα·
     γιατί αν είναι ναρθή μια γνώμη κι’ από μένα τον
             [νεώτερο,
     λεω πώς μεγάλη αξία στον άνδρα είναι,
     να γεννηθή με κάθε λογής σοφία γεμάτος·
     αλλά και πάλι, επειδή δεν είναι και πολύ συνειθι-
             [σμένο πράμμα,
     καλό είναι να μαθαίνη κι’ απ’ όσους λέν’ καλά.

ΧΟΡ. Σ’ εσένα βασιληά ταιριάζει, αν λέη τίποτα σωστό
     να το μάθης, κι εσύ πάλιν απ’ αυτόν· γιατί κι’ οι
             [δυο μιλήσατε καλά.

ΚΡΕ. Εμείς πούμαστε τόσων χρονών, θα μάθωμε τώρα να
             [κρίνωμεν
     από έναν τόσον δα;

ΑΙΜ. Δεν λεω τίποτα άδικο· κι αν είμαι νέος εγώ,
     μην κυττάς τα χρόνια μου περισσότερο παρά τα έργα
             [μου.

ΚΡΕ. Έργα σου λες να τιμάς που κάνουν τ’ άπρεπα ;

ΑΙΜ. Μα ούτε θάλεγα εγώ ποτέ να σεβασθήτε τους κακούς.

ΚΡΕ. Μήπως τέτοι’ αρρώστεια δεν είναι πούπαθε κι’ αυτή;

ΑΙΜ. Δεν το λέει σ’ αυτή τη Θήβα μέσα ολάκαιρος λαός.

ΚΡΕ. Ώστε οι πολίτες θα μας ‘πούν τι πρέπει να προστά-
             [ζουμε ;

ΑΙΜ. Βλέπεις που το είπες τώρ’ αυτό σαν νάσουν πολύ νέος;

ΚΡΕ. Για άλλον ή για μένα έχω νάμ’ άρχοντας της χώρας;

ΑΙΜ. Πολιτεία δεν είν’ όποια ενός είναι μονάχα.

ΚΡΕ. Τι, για ‘δική σου δεν περνά ‘κείνου που βασιλεύει;

ΑΙΜ. Ωραία θα βασίλευες μονάχος ‘στην ερημία.

ΚΡΕ. Αυτός καθώς φαίνεται, είναι με τη γυναίκα ένα.

ΑΙΜ. Αν λες γυναίκα εσένα, ναι, γιατί για σε φροντίζω.

ΚΡΕ. Α ! παληάνθρωπε, μένα δικάζεις, τον πατέρα ;

ΑΙΜ. Επειδή σε βλέπω που λαθεύεις και όχι δίκαια.

ΚΡΕ. Λαθεύω επειδή σέβομαι του θρόνου μου τα δίκαια.

ΑΙΜ. Δεν τα σέβεσαι, αφού των θεών της τιμές πατείς.

ΚΡΕ. Ω, βρώμικη ψυχή, να είναι αποκάτω από την γυ
             [ναίκα !

ΑΙΜ. Δεν θα με ‘δης ποτέ σου να ξεπέσω ‘στα αισχρά.

ΚΡΕ. Και όμως τα λόγια όλα σου αυτά για ‘κείνην είναι.

ΑΙΜ. Και για σένα και για μένα και για του Άδη
             [τους θεούς.

ΚΡΕ. Αφού είσαι κλωτσοσκούφι μιας γυναίκας, μη με σκο-
             [τίζης.

ΑΙΜ. Εσύ θέλεις να λες, και ενώ λες, να μην ακούς.

ΚΡΕ. Αυτήνα ζωντανή ποτέ σου γυναίκα δεν θα πάρης.

ΑΙΜ. Τότε θα πεθάνη και πεθαίνοντας κι’ άλλον μαζύ
             [παίρνει.

ΚΡΕ. Και με φοβέραις ακόμα εδώ μούρχεσαι αναιδή;

ΑΙΜ. Φοβέρα το λες ν’ αντιμιλάη κανείς σε λόγια του αέρα;

ΚΡΕ. Θα κλάψης για να βάλης γνώσι, συ που είχες αντίς
             [μυαλό αέρα.

ΑΙΜ. Αν πατέρας μου δεν ήσουν, θάλεγα πώς δεν έχεις εσύ

             [τα λογικά σου.

ΚΡΕ. Αλήθεια. Α, τότε μα τον Όλυμπο μάθε πώς δεν θα
             [το χαρής,
     που μ’ έβρισες εμένα.
     (προς τους δούλους)
     Πήγαινε, φέρε ‘κείνη τη συχαμένη· με τα μάτια του
             [να την ιδή
     τώρα εδώ μπροστά του να πεθάνη, στο πλάι του
             [γαμπρού.

ΑΙΜ. Για μένα όχι, μη το θαρρής αυτό ποτέ.
     Ούτε μπροστά μου θα πεθάνη, ούτε κι’ εσύ θα με
             [ξαναϊδής
     άλλη φορά στα μάτια σου, παρά με τους φίλους σου,
     όσοι το θέλουν, κάνε τον τρελλό.

ΧΟΡ. Έφυγ’ ο νέος, βασιληά, με βιά απ’ το θυμό του,
     και βαρειά γνώμη έχει σαν πονέση τέτοιος νους.

ΚΡΕ. Ας κάνη. Και δεν πάει να σοφισθή και πειό μεγα-
             [λήτερα
     από όσα είναι των ανθρώπων; τα κορίτσ’ αυτά δεν
             [θα τα ξεγλυτώση
     από την τύχη τους.

ΧΟΡ. Και της δυο λοιπόν εννοείς να της σκοτώσης ;

ΚΡΕ. Όχι. Αυτήνα που το χέρι της δεν έβαλε, καλά που
             [μου το λες.

ΧΟΡ. Και τι θάνατο της άλλης σκοπεύεις να της δώσης ;

ΚΡΕ. Θα την πάω κατά που ο δρόμος των ανθρώπων χά-
             [νεται  - στην ερημιά -
     και θα την κλείσω ζωντανή στο κατόϊ σκυμμένη
             [στον βράχο
     ρίχνοντας την τόση τροφή, όση θέλει το κρίμα της
     για να γλυτώση η πολιτεία όλη απ’ τη λέρα.
     Κι’ εκεί τον Άδη, που μονάχα σέβεται απ’ όλους
             [τους θεούς,
     ας τον παρακάλεση, κι ίσως καταφέρη να μην πε-
             [θάνη·
     ή να νοιώση πειά, και αν είν’ κι’ αργά, ότι πάει κό-
             [πος χαμένος,
     να δίνη κανείς τιμή σ’ όσους είναι στον Άδη.

     Στροφή Α’.


ΧΟΡ. Έρωτα ανίκητε με μάχητα.
     Έρωτα που καις τα σωθικά,
     πού τη νύχτα φωλιάζεις στων κοριτσιών τα μάγουλα
     τα τρυφερά
     και το πέλαγος περνάς και μέσ’ της στάνες ‘μπαίνεις
             [και στης μοναχικές αυλές,
     και κανείς αθάνατος
     κανείς από τους ανθρώπους που ζουν μέρες μπορεί να
             [σε ξεφύγη,
     και όποιος σ’ έχει, μανίζει.

     Αντιστροφή Β’.

     Εσύ και των δίκαιων της φρένες
     στο άδικο σπρώχνεις και στην ατιμία,
     εσύ είσαι π’ άναψες και τον καυγά ετούτον
     ανάμεσα σ’ άντρες απ’ το ίδιο αίμα.
     Στα ματόφρυδα της καλοκρέββατης νύφης
     ο πόθος ανθίζει και νικάει,
     χωρίς να ψηφάη τους μεγάλους νόμους,
     γιατί ανίκητα σε τούτα παίζει
     η θεά η Αφροδίτη.


     ΠΡΑΞΙΣ Γ’·


     ΜΕΡΟΣ Α’

(Φέρουν την Αντιγόνη. Ο Χορός εισέρχεται ακολουθών
την πομπήν της Αντιγόνης).

ΧΟΡ. Τώρα κι εγώ πέφτω έξω απ’ τους νόμους
     μ’ αυτά που βλέπω
     και δεν μπορώ να σταματήσω τη βρύσι τα δάκρυα
             [μου,
     αφ’ ου στο θάλαμο το μαύρο που όλοι κείτονται
     να προβαίνη θωρώ η Αντιγόνη.

ΑΝΤ. Δέτε με πολίτες της πατρικής μου χώρας
     που τον ύστερο μου δρόμο
     περπατώ, και το στερνό φως
     βλέπω του ήλιου,
     και ποτέ πειά· αλλά με σέρνει ζωντανή ο Άδης που
             [τους παίρνει όλους,
     στου Αχέροντα το γυαλό, και ούτε υμέναιους
     απόχτησα, ούτε κανένα νυφιάτικο τραγούδι
     μούψαλαν, παρά τον Αχέροντα θα πάρω άντρα.

ΧΟΡ. Και όμως ‘παινετή και δοξασμένη
     μπαίνεις σ’ αυτό το άντρο των νεκρών
     χωρίς να λυώσης από αρρώστεια
     ούτ’ από ξίφος να πάς τιμωρημένη,
     παρά ελεύτερη και ζωντανή
     μονάχ’ εσύ απ’ τους θνητούς θα κατεβής στον Άδη.

ΑΝΤ. Έχω ακουσμένα για τον πικρό θάνατο πούπαθε
     η ξένη απ’ τη Φρυγία,
     του Τάνταλου η κόρη, στου Σίπυλου την κορφή·
     αυτήν σαν τον κισσό που αιώνια σφίγγει
     ο βράχος γύρω της φύτρωσε και την έζωσε
     και τώρα η βροχές την λυώνουν
     καθώς λέει ο λόγος των ανθρώπων,
     και ποτέ το χιόνι δεν της απολείπει
     και κάτω από τα πολυδακρυσμένα φρύδια της βρέ-
             [χονται τα λαιμά της·
     ίδια μ’ αυτήν και μένα το ριζικό μου μ’ αποκοιμίζει.

ΧΟΡ. Αυτή είναι θεά, και θεογεννημένη
     και ‘μείς άνθρωποι θνητών γεννιά.
     Και όμως μεγάλο πράμμα ακούγεται
     νάχη άνθρωπος στο θάνατο την ίδια τύχη
     με τους θεούς.

ΑΝΤ. Ωιμένα με περιγελούν! Γιατί στους θεούς σου
     τους πατρικούς, με βρίζεις, πριν ακόμα να χαθώ
     και ενώ είμαι μπροστά σου;
     ώ πόλι, και σεις άντρες της πολιτείας αυτής πούχετε
     τα πολλά χτήματα,
     αχ βρυσούλες στη Δίρκη ψηλά και της Θήβας
     της καλοαμάξωτης
     λόγγε, εσάς τουλάχιστον σας παίρνω μάρτυρες
     που άκλαφτη από φίλους, και με τι νόμο
     έρχομαι, στο χωματένιο μνήμα
     νάβρω τάφο μου ανέλπιστο ·
     αχ ! δυστυχισμένη εγώ !
     μέσ’ στους ανθρώπους νάμαι χωρίς να είμαι.
     Ούτε με ζωντανούς να
     κατοικώ ούτε και με νεκρούς . . . . !

ΧΟΡ. Προβαίνοντας ίσα με την άκρη του θαρρεμού
     χτύπησες βαρειά στο ψηλό βάθρο της Δίκης· παιδί
             [μου,
     εσύ ξεπληρώνεις τώρα και του πατέρα σου τα κα-


            [τορθώματα.

ΑΝΤ. Μου ‘θύμησες λύπες και καϋμούς,
     του πατέρα μου τη συφορά την τριθεμέλιωτη,
     όλης μας της γενεάς το ριζικό,
     των ξακουσμένων Λαβδακιδών.
     Αχ!  τι δυστυχία, ο γάμος της μητέρας
     (πού) μαζύ μ’ αυτόν που ‘γέννησε (‘κοιμήθηκε) τον
             [πατέρα μου
     η κακορρίζικη,
     και απ’ αυτούς η άμοιρη εγώ γεννήθηκα.
     Και τώρα πάω να τους εύρω να κατοικίσωμε μαζύ
     εγώ η καταραμένη και απάντρευτη.
     Αχ! αδερφέ μου που τέτοιαν ‘πήρες τιμή για την
             [κακή σου τύχη,
     και πεθαμένος πούσαι σκότωσες εμένα τη ζωντανή.

ΧΟΡ. Να σέβεται κανείς είναι άγια πράξι,
     αλλά τη δύναμι εκείνου που είναι δικιά του
     να περιφρονή, δεν πάει ποτέ·
     εσύ απ’ το κεφάλι σου χάνεσαι κι’ απ’ το γεινάτι σου.

ΑΝΤ. Άκλαφτη, άφιλη, άψαλτη
     προβαίνω στο στερνό μου δρόμο,
     και δεν μ’ αφίνουν να ‘δω πειά, η καϋμένη,
     της λαμπάδες τουρανού το άγιο μάτι,
     και για τον δικό μου θάνατο τον αδάκρυτο κανείς
             [απ’ τους φίλους,
     δεν στενάζει;
     (Μπαίνει ο Κρέων)

ΚΡΕ. Ξέρετε πώς με τα μυριολόγια και της φωνές
     πριν να πεθάνη κανείς δεν θα ‘τελείωνε,
     αν χρησίμευαν να λέγωνται.
     Δεν την παίρνετε απ’ εδώ το γρηγορώτερο;
     στο σκεπαστό μνήμα κλείστε την, καθώς είπα εγώ,
     κι’ αφήστε την μονάχη κι’ έρημη, και είτε θέλει ας
             [πεθάνη
     είτε ζώντας σε τέτοιο σπίτι μέσα ας παντρευτή.
     Εμείς είμαστ’ αθώοι σ’ αυτή την κόρη·
     μόνον να κατοική ‘δώ ‘πάνω
     υστερήθηκε.

ΑΝΤ. Ώ μνήμα, ώ νυφιάτικο κρεββάτι μου,
     ώ βαθύσκαφτο σπίτι, που παντοτεινά
     θα με φυλάς, εκεί πάω νάβρω
     τούς ‘δικούς μου, που οι περισσότεροι τους ‘χάθηκαν
     και τους εδέχθηκε η Φερσέφασσα μέσ’ τους νεκρούς,


     τελευταία τους είμ’ εγώ και πάρα πολύ πειό άσχημά
             [τους
     κατεβαίνω, πριν να τελειώσω τη ζωή μου.
     Όταν σας έρθω, μεγάλη ελπίδα θρέφω,
     πώς θα μ’ αγαπάη ο πατέρας μου,
     θα μ’ αγαπάς και συ, μητέρα,
     και συ κεφάλι μου αδελφικό,
     θα μ’ αγαπάς αφ’ ου, όταν πεθάνατε, ·
     εγώ σας έλουσα και σας εστόλισα
     και στον τάφο σας επάνω έχυσα σπονδές
     και τώρα δα, Πολυνείκη μου, επειδή εσκέπασα
     το σώμα σου, αυτά κερδίζω.
     Ενώ εγώ καλά και δίκαια σ’ ετίμησα, για όσους
             [είναι δίκαιοι.
     Γιατί ποτέ, ούτε αν ήμουνα μητέρα με παιδιά,
     ούτε αν ο άντρας μου ‘σάπιζε πεθαμένος
     δεν θάπαιρνα επάνω μου αυτό τον κόπο, ενάντια στους
             [πολίτες!
     τώρα, με ποιο δίκαιο τα λεω αυτά ;
     Γιατί άντρας θα μούταν άλλος στη θέσι του πεθα-
             [μένου
     και παιδί απ’ άλλον άντρα, σαν έχανα εκείνον·
     τώρα όμως που ο πατέρας και η μητέρα μου κρύ-
             [φτηκαν στον Άδη
     δεν έχει να μου γεννηθή ποτέ πειά αδερφός,
     και επειδή από τέτοιο νόμο σε επροτίμησα εγώ,
     ο Κρέων του ‘φάνηκε πώς είναι αμαρτία·
     και θάρρητα τρομερή, ώ τ’ αδελφούλη μου κεφάλι
             [αγαπημένο,
     και τώρα με σέρνει έτσι πιάνοντας με απ’ τα χέρια,
     ανύπαντρη και άψαλτη, χωρίς απ’ το γάμο τίποτα
             [ν’ απολάψω
     κι’ ούτε παιδιά να θρέψω,
     παρά έρημη από φίλους η άμοιρη,
     στους λάκκους των πεθαμένων ζωντανή έρχομαι.
     και ποιο δίκηο των θεών παράβηκα
     και τι μ’ ωφελεί εμένα την δυστυχισμένη στους
             [θεούς να σηκώσω τη ματιά μου,
     ποιόν να φωνάξω σύμμαχο ;
     αφ’ ου κάνοντας πράξι θεοσεβούμενη απόχτησα να
             [μ’ έχουν γι’ αθεόφοβη.
     Μα αν αυτά είναι και για τους θεούς καλά,
     τότε αφ’ ου έπαθα, θα πω, ότι αμάρτησα·
     αν όμως εκείνοι έχουν την αμαρτία, να μη πάθουν
             [περισσότερο κακό
     απ’ όσα άδικα μου κάνουν.

ΧΟΡ. Ακόμα η ίδια ανεμοζάλη της ψυχής μέσα της
             [παραδέρνει.

ΚΡΕ. Για τούτο κι’ αυτοί που την πηγαίνουν
     θα κλάψουν σε λιγάκι, για την άργητα τους.

ΑΝΤ. Ωιμένα πολύ κοντά στο θάνατο με ‘πήγε αυτός ο
             [λόγος.

ΚΡΕ. Και μη παρηγοριέται κανένας να θαρρή
     πως δε θα της γεννή αυτής ό,τι της είπα.

ΑΝΤ. Ω πόλι πατρική της Θήβας
     και θεοί της γεννηάς μου,
     με παίρνουν και δεν αργούν.
     Διέτε, σεις οι προύχοντες της Θήβας,
     εμένα τη βασιλοπούλα τη μόνη που απόμεινε,
     τι παθαίνω, κι’ από ποιους ανθρώπους,
     επειδή την ευσέβεια εσεβάσθηκα!
     (Τραβούν την Αντιγόνη μέσα στον τάφο)


     Στροφή Α.



ΧΟΡ. Και της Δανάης το κορμί υπόμενε
     να κάνη αλλαξιά το φως τ’ ουρανού
     με χαλκοδεμένη κατοικία.
     Κρυμμένη σ’ ένα θάλαμο σαν τάφο την εκλείσαν
     κι’ ας ήταν κι’ από γεννηά τιμημένη, κόρη μου,
     και μέσα της εφύλαγε του Δία τη χρυσόχυτη γυνή.
     Είναι την φοβερή η δύναμι της μοίρας,
     και ούτε πλούτος, ούτ’ ο Άρης, ούτε πύργος
     μπορούν να της ξεφύγουν,
     και ούτε τα μαύρα καράβια, τα θαλασσοδαρμένα.

     Αντιστροφή Α’.

     Και το χολιασμένο γυιό του Δρίαντα,
     το βασιληά των ‘Ηδωνών
     επειδή περίπεξε, τον έδεσε σε πέτρινα
     βρόχια ο Διόνυσος
     κι’ έτσι ξεθυμαίνει της μανίας του
     η τρομερή κι’ ανημέρευτη λύσσα.
     Και εκείνος το κατάλαβε έπειτα
     πώς θεό επρόσβαλε στην τρέλλα του
     με γλώσσα περγελάστρα
     τότες που εμπόδιζε της θεομέθυστες γυναίκες
     στη Βακχική φωτιά
     κι’ ερέθιζε της Μούσαις π’ αγαπούνε τον αυλό.

     Στροφή Β.

     Κοντά στους μαυροκυανούς βράχους
     πού δυο θάλασσες αδερφώνουν,
     είν’ η αχτές του Βόσπορου
     και των Θρακών ο αφιλόξενος Σαλμυδησός.
     Εκεί ο Άρης που τη χώρα παραστέκει
     είδε στα δυο παιδιά του Φινέα
     τη θεοκατάρατη πληγή που τους άνοιξε
     η άγρια του γυναίκα σαν τα τύφλωσε,
     βγάζοντας, η κακούργα, της κόρες των ματιών τους
     χωρίς λόγχες, όχι, παρά με τα νύχια της τα ‘μα-
             [τωμένα
     και με της σαίτας τα μυτερά βελόνια.

     Αντιστροφή Β’.

     Κ’ έλυωναν τα άμοιρα
     και την άθλια συφορά τους έκλαιγαν
     που για κακό τα ‘ γέννησε η μάνα τους,
     κι’ ως τόσο είχε κι’ αυτηνής η γεννιά να κάνη
     με τους αρχαιογεννημένους Ερεχθείδες,
     κ’ αναστήθηκε μέσα σ’ απόμαυρες σπηλιές
     που γύρω φυσομανούνε του πατέρα της οι σίφουνες,
     η κόρη του Βορρηά σαν άλογο γοργόποδο
     πηδώντας ‘πάνω στους γκρεμνούς,
     των θεών η κόρη·
     αλλά και σ’ αυτήν επάνω ‘πέσανε η μοίρες η
             [πολύχρονες,
     παιδί μου.


     ΜΕΡΟΣ Β’
     (Εισέρχεται ο Τειρεσίας στηριζόμενος στον οδηγό).


ΤΕΙΡ. Άρχοντες της Θήβας μαζύ ερχόμαστε κι’ οι δύο
     με του ενού τα μάτια, γιατ’ οι τυφλοί
     μόνο με οδηγό βρίσκουνε το δρόμο.

ΚΡΕ. Τι καινούργιο φέρνεις, γέρω Τειρεσία ;

ΤΕΙΡ. Εγώ θα σου το πω και συ το μάντη άκουγε.

ΚΡΕ. Ούτε μπροστήτερα αψήφησα τα λόγια σου.

ΤΕΙΡ. Γι’ αυτό και εκυβέρναγες καλά τούτη την πολιτεία.

ΚΡΕ. Δεν μπορώ να μαρτυρήσω πώς δεν μου χρησίμεψαν.

ΤΕΙΡ. Να ξέρης τώρα πώς στης τύχης την κόψι επάνω
             [περπατείς.

ΚΡΕ. Τι λες ; Τρομάρα μου φέρνει ο λόγος σου.

ΤΕΙΡ. θα το νοιώσης άμα ακούσης της τέχνης μου τα
             [σημάδια.
     Ενώ καθόμουν στο θρονί μου που πάντα ‘ξηγάω τα
             [πουλιά,
     και μου είναι λιμάνι του κάθε σημαδιού,
     ακούω άγνωστο αχό από όρνια που έκραζαν στριγγά,
     ανάκατα κι’ ακατανόητα σαν σε κακόν οίστρο,
     και εκατάλαβα πώς με τα νύχια τους κομμάτιαζαν
             [τώνα τ’ άλλο,
     γιατί βαρειά κροτούσαν η φτερούγες τους.
     Τρόμαξα, και αμέσως πήγα να ‘ξετάξω τα καψαλί-
             [σματα στους βωμούς που ήταν όλο με φωτιές
     αλλά στα σφαχτά που καίγονταν δεν έλαμπε ο
             [Ήφαιστος
     παρά έλυωνε και έτρεχε στη στάχτη μέσα το ζουμί
             [απ’ τα μεριά
     και κάπνιζε και ‘πετούσε σπίθες και η χολές σκόρπι-
             [ζαν στον αέρα,
     και βρεμμένα έμεναν τα κρέατα απ’ το χυμένο πάχος.
     Τέτοια άκουγα από τούτο το παιδί και πώς ‘χαλού-
             [σαν η μαντείες με άσχημα σημάδια,
     γιατί αυτός εδώ είναι οδηγός σ’ εμένα όπως εγώ στους
             [άλλους.
     Κι’ αυτά τα υποφέρν’ η πόλις εξαιτίας του κεφα-
             [λιού σου,
     γιατ’ οι βωμοί μας και όλες η πυρωστιές εγέμισαν
             [απ’ τα όρνια και τα σκυλιά
     πού ‘φάγανε το κρέας του άμοιρου του σκοτωμένου
             [γυιού του Οιδίπου.
     Και ύστερα δεν δέχονται πειά παρακάλια και θυσίες
             [οι θεοί από τα ‘μάς,
     ούτε των μηριών τη φλόγα, ούτε τα όρνια βγάζουν
             [με τα φτεροχτυπήματά τους
     καλοσήμαντους αχούς, αφ’ ου είναι χορτασμένα απ’
             [το παχύ αίμα του σκοτωμένου.
     Για τούτο, γυιέ μου, βάλε γνώσι’ όλ’ οι άνθρωποι τώ-
             [χουν να πλανεύωνται·
     μα και όταν πλανευτή δεν θα είναι άντρας άμυαλος
     εκείνος και ούτε και δυστυχής που έχοντας ξεπέσει
             [στο κακό
     το διορθώνει και δε μείνει ακούνητος.
     Η αυθάδεια όμως περνάει για προστυχιά.
     Έλα, κάνε το θέλημα του νεκρού και μη πονείς τον
             [πονεμένο.
     Τι, ανδρεία τώχεις να σκοτώσης άλλη μια βολά αυτόν
             [που πέθανε;
     Επειδή καλό σου θέλω, λεω σου το καλό,
     Και να μαθαίνη κανείς είν’ ευχάριστο πολύ’ απ’ οποίον
             [λέει καλά,
     σαν φέρνει κέρδος.

ΚΡΕ. : Άκουσε, γέρω, εσείς όλοι απάνω σ’ ένανε, εμένα
             [σημαδεύετε.
     σαν σκοπευτές και δε μου λείψανε από ‘πάνω μου η
             [προφητείες.
     Κυττάτε σεις να βγάλετε λιανά, κουβαλάτε το ήλε-
             [κτρο απ’ της Σάρδεις
     όσο θέλετε και το Ινδικό χρυσάφι
     εκείνον όμως σε τάφο δε θα βάλετε.
     Ούτε κι’ οι αετοί του Δία αν ήθε τον αρπάξουν
     να πάν να τόνε φάνε μπροστά στου Δία το θρόνο,
     ούτε από τέτοιο κρίμα δε θα φοβηθώ ν’ αφήσω να τον
             [θάψουν εκείνον.
     Γιατί ξέρω καλά πώς κανείς άνθρωπος δεν έχει δύ-
             [ναμι να προσβάλλη τους θεούς.
     Ξεπέφτουν, γέρω Τειρεσία, κι’ οι πειό μεγάλοι απ’
             [τους θνητούς
     και γίνονται κουρέλια ελεεινά σαν λέν’ αισχρά αντίς
             [καλά για κέρδος.

ΤΕΙΡ. Κρίμα· δεν ξέρετε κανένας σας, δεν λέτε ;

ΚΡΕ. Τι πράμμα ; τι το λες αυτό για όλους μας ;

ΤΕΙΡ. Πως το καλλίτερο χτήμα στον άνθρωπο είν’ ή φρό-
             [νησι.

ΚΡΕ. Όσο και ή κουταμάρα, λέω εγώ, φέρνει βλάβη.

ΤΕΙΡ. Απ’ αυτή δα την αρρώστεια εσύ είσαι γεμάτος.

ΚΡΕ. Δεν θέλω ν’ αντιμιλήσω άσχημα στο μάντη.

ΤΕΙΡ. Και μήπως δεν το κάνεις, σαν λες πώς προφητεύω
             [ψέμματα ;

ΚΡΕ. Όλο το σόι των προφητών αγαπάει τα λεφτά.

ΤΕΙΡ. Κι’ οι βασιληάδες πάλε την αισχροκέρδεια.

ΚΡΕ. Ξέρεις πώς αυτό που λες, το λες στον άρχοντα σου;

ΤΕΙΡ. Το ξέρω, γιατί από μένα κρατάς δική σου αυτή την
             [πόλι.

ΚΡΕ. Είσαι μάντης σοφός εσύ, άλλα το άδικο αγαπάς.

ΤΕΙΡ. Θα με κάνης, όσα έχ’ ακούνητα μέσ’ την καρδιά μου
             [να σου ‘πω.

ΚΡΕ. Λέγε τα, μόνο για κέρδη μη μιλάς.

ΤΕΙΡ. Αυτό ίσαμε τα τώρα τώκανα για χάρι σου.

ΚΡΕ. Να ξέρης πως εμένα μ’ αυτά δε με πουλάς.

ΤΕΙΡ. Εσύ όμως να ξέρης, πώς δε θα τελέψη πολλούς γύ-
             [ρους βιαστικός ο ήλιος
     πού από τα σπλάχνα σου ένα νεκρό θα δώσης,
     νεκρών αλλαξιά, για οποίον έβαλες απ’ τον επάνω
             [κόσμο κάτω,
     και μια ψυχή για τιμωρία σε τάφο ‘σπίτωσες,
     και πάλι που των κάτω θεών ξεκλεμένον
     βαστάς, εδώ άθαφτο και ανάγιαστο νεκρό,
     ενώ ούτε εσένα ανήκει ούτε των θεών επάνω,
     πάρα του κεφαλιού σου γίνονται όλα αυτά και με τη
             [βία.
     Να σε τιμωρήσουν παραφυλάν αυτές που παίρνουν την
             [αμαρτία κατόπιν,
     η Ερρινύες του Άδου και των θεών, να σε πιάσουν
             [στα κρίματά σου επάνω.
     Κύττα τώρα αν στα λέω αυτά επειδή μ’ έχουν
             [χρυσώσει.
     Δε θα περάση πολύς καιρός και θ’ ακουστούν στα σπί-
             [τια σου
     θρήνοι απ’ άντρες και γυναίκες.
     Κάθε πολιτεία εχθρά σηκώνεται, όταν
     ή από σκυλιά η από θεριά
     σπαραχτούν και λερωθούν τα λείψανα της,
     ή κανένα όρνιο κουβαλήση ανόσια μυρουδιά στην πόλι
             [την κατοικημένη·
     τέτοιες, γιατί με ‘πίκρανες, απ’ το θυμό μου,
     σαν τοξότης σούριξα σαϊτιές στην καρδιά,
     που δε θα παν χαμένες, γιατί δε θα ξεφύγης τη
             [φλόγα τους.
     Παιδί, πήγαινε με μακρυά από ‘δώ στο σπίτι μου
     για να βγάλη το θυμό του αυτόν σε πειό νεώτερο,
     και να μάθη να κρατάη τη γλώσσα του ησυχώτερη
     και το νου με πειό καλλίτερη γνώσι
     απ’ οποίαν έχει ως τώρα.
     (Φεύγει ο Τειρεσίας).


ΧΟΡ. Έφυγε ο γέρως, βασιληά, με προφητείες φριχτές
     κι’ όλοι μας ξέρουμε, απ’ τον καιρό που η τρίχες
             [μας γένηκαν από μαύρες άσπρες,
     πώς ποτέ του αυτός στην πολιτεία δεν ήρθε να λα-
             [λήση ψέμμα.

ΚΡΕ. Το είδα κι’ εγώ και μου ταράζει την ψυχή.
     Κακό είναι να υποχωρή κανείς,
     αλλά και ‘κείνος π’ αντιστέκεται
     είναι κοντά η συμφορά που θα τόνε λυπήση.

ΧΟΡ. Τώρα χρειάζεται καλή σκέψι, γυιέ του Μενοικέως
             [Κρέων.

ΚΡΕ. Τι πρέπει να κάνω, πες μου, κι’ εγώ θ’ ακούσω.

ΧΟΡ. Πήγαινε και βγάλε το κορίτσι απ’ το βαθύσκαφτο
             [σπίτι,
     και κάνε τάφο του παραριγμένου.

ΚΡΕ. Και το βρίσκεις αυτό καλό ; λες να πάω πίσω ;


ΧΟΡ. Όσο μπορείς πειό γλήγορα, βασιληά μου, επειδή
     η τιμωρίες των θεών γοργόποδες προκάνουν όσους
             [θέλουν το κακό.

ΚΡΕ. Ωιμένα μόλις το μπορώ,
     μα η καδιά με σπρώχνει να το κάνω·
     με την ανάγκη δε θέλω να ‘μπω σε κακό πόλεμο.

ΧΟΡ. Έλα, κάνε τώρα αυτά και μη πάη ο νους σου σ’ άλλο.

ΚΡΕ. Καθώς είμαι πηγαίνω.
     Ελάτε, ελάτε, όσοι μ’ ακολουθάτε
     και όσοι είν’ εδώ μπροστά, και όσοι λείπουν.
     Πάρτε αξίνες στα χέρια και τρέξετε
     στο μέρος το απόμακρο .........


     ................................
     εγώ αφ’ ου μια και άλλαξα τη γνώμη,
     όπως ο ίδιος έδεσα
     έτσι και θα λύσω,
     γιατί φοβάμαι μην είναι το καλλίτερο
     τη ζήση του να περνάη κανείς
     βαστώντας τους βαλμένους νόμους.
     (Φεύγει ο Κρέων)

     Στροφή Α’.


ΧΟΡ. Εσύ με τα χίλια ονόματα στολίδι της νύφης του
             [Κάδμου
     και του Δία του βαρυβροντηχτή γεννηά,
     που νοιάζεσαι την ξακουσμένη Ιταλία
     και στην κοσμοσύχναστη Ελευσίνα, στον κόρφο της
             [Δηούς
     βασιλεύεις,
     Βάκχε,
     που στων Βακχών την πρώτη πολιτεία κάθεσαι
     τη Θήβα, κοντά στο κυλάμενο νερό του Ισμηνού
     και απάνω, στη σπορά του άγριου Δράκου.

     Αντιστροφή Α’.

     Εσέν’ απάνω από το Γήλοφο βράχο αγναντεύει
     ο καπνός και η αναλαμπή της φλόγας
     εκεί που η Κηρύκιες νύφες
     χορεύουν Βακχικά, και της Κασταλίας η πηγή.


     Εσένα ακολουθούνε με πομπή όλοι οι κισσένιοι
     φράχτες απ’ τα βουνά της Μύσσας, κι’ η πράσινες
     πλαγιές των αμπελιών με τα πολλά σταφύλια,
     μέσ’ των τραγουδιών το θεϊκό αλαλητό
     σαν έρχεσαι να μας ιδής και τους δρόμους διαβαί-
             [νεις της Θήβας.

     Στροφή Β’.

     Αυτήνα εσύ πάρα πολύ χτιμάς
     από κάθε πόλη πειότερο
     μαζύ με τη μάννα σου τη κεραυνοχτυπημένη,
     και τώρα που όλη την πολιτεία έπιασε αρρώστεια
             [δυνατή.
     Έλα εσύ να μας γιάννης με το ποδαρικό σου
     ροβολώντας από τη ράχη πάνω του Παρνασού
     ή από το πέραμα που θαλασσοβουίζει.

     Αντιστροφή Β’

     Ωχ! εσύ που παίρνεις το χορό με τ’ αστέρια που
             [λαμποκοπούν
     και παραστέκεις στης νύχτας το ξεφάντωμα, παιδί,
             [γέννημα του Δία,
     φανερώσου, Βασιληά, μαζύ με της βακχικές γυ-
             [ναίκες
     που σ’ ακολουθάνε και γύρω σου ολονυχτίς σε χο-
             [ρεύουνε,
     εσένα που σκορπίζεις την ξεφωνητή χαρά.
     (Μπαίνει Άγγελος)


ΑΓΓ. Εσείς που κατοικείτε γύρω στα σπίτια του Κάδμου
     και του Αμφίωνα,
     τη ζωή του ανθρώπου εγώ ποτέ δε θα ‘ παινέψω
     ούτε θα ‘πώ κακό,
     κι ας είναι ό,τι κι’ αν είναι,

     γιατί πάντα η τύχη τον σηκώνει
     κ’ η τύχη τον γκρεμίζει πάλι
     κι’ αυτόν που ζη ευτυχισμένος κι’ αυτόν που κακο-
             [περνά,
     και δε μπορεί κανείς να προφητεύση στους θνητούς
             [το τι τους μέλλεται·
     να, και ο Κρέων που μια φορά, θαρρώ, ήτανε ζηλευ-
             [τός,
     έσωσε απ’ τους εχθρούς του Κάδμου αυτή τη γη
     και παίρνοντας τη μοναρχία της χώρας όλη επάνω
             [του βασίλευε,
     ανθίζοντας μέσ’ των ευγενικών παιδιών του τη σπορά.
     Και τώρα όλα τα χάνει· γιατί όταν το σώμα του
             [ανθρώπου
     δεν αισθάνεται πειά γλύκα, πες τον πώς δεν ζη
     παρά είναι ζωντανός νεκρός.
     Έχε όσα θέλεις πλούτια στο σπίτι σου και ζήσε
             [σαν βασιληάς·
     όταν λείπη από αυτά η χαρά, τάλλα εγώ ούτε
             [για του καπνού τον ίσκιο δεν τα ‘ξαγοράζω
     αντί για την χαρά.

ΧΟΡ. Τι άλλη δυστυχία στους βασιληάδες φέρνεις τώρα
             [πάλι;

ΑΓΓ. Πέθαναν, κι’ αυτοί που ζουν είν’ αίτιοι στο θάνατο
             [τους.

ΧΟΡ. Κι’ ο φονηάς ποιος είναι ; ποιος εσκοτώθη; λέγε.

ΑΓΓ. Ο Αίμων ‘χάθηκε, σκοτωμένος στο αίμα του κυ-
             [λιέται.

ΧΟΡ. Πώς, από του πατέρα του το χέρι, η από το δικό
             [του;

ΑΓΓ. Ο ίδιος με το ‘δικό του, γιατί εκάκιωσε του πατέρα
             [του για ‘κείνο το φόνο.

ΧΟΡ. Αϊ γέρω ! είδες πώς ‘βγήκε αληθινός ο λόγος σου.

ΑΓΓ. Αφού έγιναν έτσι αυτά, τώρα πρέπει για τάλλα
             [να σκεφθούμε.

ΧΟΡ. Να, όμως βλέπω και τη δόλια Ευρυδίκη του Κρέοντα
             [τη γυναίκα.
     Άραγε νάκουσε για του παιδιού της το χαμό,
     ή κατά τύχη βγαίνει απ’ τα δώματα ;

      (Παρουσιάζεται η Ευρυδίκη).

ΕΥΡ. Άνθρωποι εσείς που στέκεσθε όλοι μαζύ, άκουσα
             [τα τι έλεγαν
     καθώς έκανα να ‘βγω απ’ το σπίτι για να πάω με
             [περικάλια να προσπέσω στην Παλλάδα,
     και ό,τι άνοιγα με τα κλειδιά τα μάνταλα της πύ-
             [λης να σηκώσω,
     ‘πήρε το αυτί μου για σπιτική μου δυστυχία μια
             [μιλιά
     κι’ έπεσα χάμου ξερή απ’ την τρομάρα μου,
     και με σήκωσαν η δούλες.
     Μα εσείς πέστε μου πάλι τι ήταν ο λόγος,
     γιατί δεν είμ’ αμάθητη στης δυστυχίες, να τ’ ακούσω.

ΑΓΓ. Εγώ, καλή μου κυρά, και εδώ που είμαι θα στο πω,
     και ούτε θ’ αφήσω τίποτε απ’ όσα είν’ αλήθεια.
     τι ; να σου μιλήσω μαλακά και έπειτα σ’ αυτά να
             [βγούμε ψεύτες;
     μόν’ η αλήθεια στέκει παντοτεινά ορθή.
     Εγώ κατά πόδι ακολουθούσα τον άντρα σου, στο
             [ψηλό αλώνι,
     εκεί οπού έκειτο ακόμα αξιοδάκρυτο σπαραγμέν’
             [από τα σκυλιά
     το σώμα του Πολυνείκη. Και αφού τη θεά που στο
             [δρόμο παραστέκει
     παρακαλέσαμε και τον Πλούτωνα να πάψη την οργή
             [του και να μας καλοβλέπη,
     τον ‘λούσαμε σε καθαρό λουτρό και απάνω σε κλαριά
             [νεόκοπα εκάψαμε το λείψανο
     και μνημούρι ολόρθο από της πατρίδος του τη γη
             [του χωματώσαμε·
     και έπειτα ‘γυρίσαμε πάλι για το θωλωτό του Άδη
             [νυφοκρέββατο, το λιθοστρωμμένο,
     που ήταν μέσα η κόρη. Κάποιος όμως άκουσε στριγγό
       [ξεφωνητό να βγαίνη απ’ το θάλαμο τον αφορισμένο
     κι έτρεξε να το φανέρωση του αφέντη μας του
             [Κρέοντα.
     Και σ’ αυτόν γύρω καθώς ‘πρόβαινε σιμότερα η
             [ίδια θλιβερή φωνή ‘πετούσε, πειό αδύνατη
     και απ’ τα τρίσβαθα στενάζοντας βγάζει κλαψάρικη
             [λαλιά:
     «Κακορρίζικος εγώ· καλά το ‘μάντεψα λοιπόν ;
     και τώρα περπατώ απ’ όσους στη ζωή μου ‘πέρασαν
             [το πειό θλιβερώτερο δρόμο.
     Τού παιδιού μου η φωνή με τριγυρνάει. Εσείς ‘πε-
             [ρέτες
     τρέξτε γλήγορα, κάτω εκεί, σταθήτε ‘μπρος στον
             [τάφο,
     και απ’ τον αρμό του χώματος σαν η πέτρα ση-
             [κωθή,
     μπαίνοντας στο άνοιγμα του τάφου κυττάχτε του
             [Αίμονος είν’ η φωνή π’ ακούω,
     η ξεγελιέμαι από τους θεούς ;»
     Και μεις στης προσταγές του πικραμένου αφέντη
             [μας πήγαμε να ‘δούμε
     και μεσ’ το στερνό το μνήμα είδαμε τη μια κρεμα-
             [σμένη απ’ το λαιμό
     με κλωστένιο βρόχο απ’ το πέπλο της δεμένο,
     τον άλλον μπροστά της πεσμένο χάμου απ’ τη μέση
             [να την κρατάη
     θρηνώντας για τη νύφη που χάθηκε και πήγε κάτου
     και για του πατέρα του τα έργατα και το νυφοκρέβ-
             [βατό του το δυστυχισμένο·
     και καθώς το είδε ο Κρέων πικρά βογκώντας προ-
             [βαίνει μέσα και του φωνάζει μ’ αναφιλητό :
     «Δυστυχισμένε μου, τι κάνεις αυτού, στο νου τι
             [σούρθε,
     σε τι συφορά έπεσες ; έλα έξω, παιδί μου, γονατιστός
             [σε παρακαλώ»,
     Μα το παιδί, άγρια ματιά στήλωσε απάνω του, τον
             [έφτυσε κατά μούτρα
     και χωρίς διόλου να απάντηση έπειτα τράβηξε του
             [σπαθιού του τη δίκοπη λεπίδα,
     και ο πατέρας πρόφθασε ορμώντας έξω και του
             [ξέφυγε·
     τότε, ο άραχλος, κατεπάνου του γυρίζει το θυμό
             [του,
     και όπως στέκονταν, το σίδερο μες τα πλευρά
             [του,
     και με τα χέρια του που είχαν παραλύσει, έχοντας
             [ακόμη τα λογικά του,
     αγκαλιάζει την παρθένο, και καθώς ξεφυσούσε, με
             [δύναμι
     πετιέται κόκκινο αίμα βρύσι απάνου στης χλωμές
             [παρειές του κοριτσιού,

     (Φεύγει η Ευρυδίκη έξαλλη και οι γυναίκες τρέχουν πίσω της).

     Και τώρα κείτεται νεκρός σε νεκρής πλευρό ο δόλιος
     το γάμο του γιορτάζοντας στου Άδη τα παλάτια·
             [όμως απόδειξε στον κόσμο
     πως για έναν άνδρα η ασυλλογισιά είναι το μεγα-
             [λείτερο κακό.

ΧΟΡ. Τι να βάλω με το νου μου; έφυγε πάλι η γυναίκα
              [προτού πή λόγο καλό η κακό.

ΑΓΓ. Κ’ εγώ εθάμμαξα, αλλά παρηγοριούμαι με την ελ-
             [πίδα
     πώς σαν άκουσε τη συφορά του παιδιού της,
     δεν θα πάη να μοιρολογήση στην πόλι έξω·
     μέσα στο σπίτι με της δούλες ολόγυρα της
     θα καθήση να κλάψη για το πένθος της·
     γιατί δεν είν’ αμάθητη από καλή γνώμη,
     ώστε να λαθέψη.

ΧΟΡ. δεν ξέρω, ωιμένα, και η πάρα πολλή σιωπή
     κακό σημάδι φαίνεται, καθώς και το πολύ ξεφωνητό
             [το ανωφέλετο.

ΑΓΓ. Αλλά να ‘δούμε μήπως και κρύβει τίποτα στη τα-
             [ραγμένη καρδιά·
     και ας μπούμε μες στο σπίτι, καλά το λες εσύ.
     Και η παρά πολύ σιωπή είναι βαρειό σημάδι.

(Φεύγει ο Άγγελος· εμφανίζεται ο Κρέων κρατώντας στα
χέρια του τον νεκρό του Αίμονος).


ΧΟΡ. Αλλά να, που και ο ίδιος ο βασιληάς έφτασε
     κρατώντας στα χέρια του δείγμα ολοφάνερο-
     αν μου πέφτη και εμένα λόγος - όχι αλλουνού που
             [έφταιξε
     αλλά της αμαρτίας της δικής του.

ΚΡΕ. Ωιμέ του κακοκέφαλου κεφαλιού η αμαρτία πώς
             [‘τέλεψε
     φέρνοντας θάνατο. Αχ ! το φονηά και το σκοτω-
             [μένο κυττάτε μαζί του
     από μια γεννηά. Ωιμένα κακότυχή μου γνώμη.
     Αχ ! παιδί μου, που νέος επήγες με πρώιμο θάνατο
     άι, άι, άι, άι, άι, ‘πέθανες, ‘χάθηκες
     για δική μου όχι για δική σου κακοκεφαλιά.

ΧΟΡ. Ωιμέ, αργά ήταν να δης το δίκηο,

ΚΡΕ. Ωιμένα, το ξέρω ο δόλιος, Μα στο μυαλό μου κά-
             [ποιος θεός τότε
     βρόντηξε που μου κακόθελε βαρειά, και σ’ άγριο
             [δρόμο μ’ έρριξε,
     ώιμέ, πατώντας, με τα πόδια της χαρές μου.
     Αχ ! Αχ! βάσανα του άνθρωπου που δε βαστιώνται.
     (Μπαίνει ο Εξάγγελος).



ΕΞΑ. Αφέντη μου, τα έχεις και τα παράχεις τα βάσανα,
     άλλα βαστάς στα χέρια σου και άλλα πούναι στο
             [σπίτι σου πρόκαναν κι’ όλας,
     και ταχιά με τα μάτια σου θε να τα ‘δης.

ΚΡΕ. Τι είναι πάλι ; χειρότερα ακόμα απ’ τα χειρότερα;

ΕΞΑ. Η γυναίκα σου ‘πέθανε, η δόλια μάννα αυτουνού του
             [νεκρού·
     τώρα δα ‘χτυπήθηκε, κ’ είν’ η πληγές της ανοιχτές.

ΚΡΕ. Αϊ, άϊ, άϊ, άϊ, λιμάνι του Άδη αχόρταγο,
     γιατί, καλέ, με βουλειάζεις ;
     Ω, εσύ που ήρθες να μου φέρης της πικρόλογες συ-
             [φορές, τι λόγο είπες;
     Αϊ, άϊ, σκοτωμένον άνθρωπο πήγες να χτυπήσης·
     τι λες, παιδί μου ; τι άλλο πάλι θα μου πής;
     Αϊ, άϊ, άϊ, άϊ· σφαχτό της συφοράς κείτεται η γυ-
             [ναίκα πεθαμμένη.

ΧΟΡ. Γύρισε και θα ‘δης· δεν την έχουν πειά κρυμμένη
             [μέσα.

ΚΡΕ. Ωιμένα, βλέπω με τα μάτια μου το δεύτερο κακό·
             [τι άλλο,
     τι άλλο μου μέλλεται ; στα χέρια μου κρατώ ακόμα
             [το παιδί μου, ο κακορρίζικος,
     και αντικρύ μου βλέπω τη νεκρή.
     Αχ, άχ, καϋμένη μητέρα ! αχ, παιδί μου.

ΕΞΑ. Έπεσε πληγωμένη βαρειά και αγκάλιασε το βωμό·
             [τα μάτια της έκλεισαν,
     Μα πρώτ’ εμοιριολόγησε για το δοξασμένο θάνατο
             [του Μεγαρέα, που ‘πέθανε μπροστήτερα
     και πάλι γι’ αυτόν εδώ, και τελευταία για της κα-
             [κές σου πράξες
     καταράσθηκε, εσένα, τον παιδοχτόνο.

ΚΡΕ. Αϊ, άϊ, άϊ, άϊ, τρομάρα μου, γιατί δεν μ’ εσκότωνε
             [κανείς απ’ τους φίλους
     στο στήθος μπροστά με δίκοπο σπαθί ;
     δόλιος εγώ, άϊ, άϊ, άϊ, και με δόλιο τέλος σβύνω.

ΕΞΑ. Και γι’ αυτή και για εκείνη τη θανή σε σένα
     έρριξε την αιτία η πεθαμμένη·

ΚΡΕ. Και με τι τρόπο χάλασε τη ζωή της ;

ΕΞΑ. ‘Χτυπήθη με το χέρι της μέσ’ στο σκότι, καθώς
             [άκουσε
     τι έπαθε το παιδί της, το πολύκλαφτο.

ΚΡΕ. Ωιμένα σε κανέναν άνθρωπο ποτέ δε θα πέση
     σαν τη δική μου κατηγόρια. εγώ, εγώ σε σκό-
             [τωσα,
     άχ! ο άθλιος ! εγώ, αλήθεια λέω· αχ ! άνθρωποι,
     πηγαίνετε με γλήγορα, βγάλτε με από δω έξω,
     γιατί δεν είμαι πειά άλλο παρά τίποτα.

ΧΟΡ. Κερδισμένος θάβγης, αν βγαίνη απ’ τον πόνο κέρδος,
     γιατί η συφορά που γλήγορα περνά απ’ όσες μας
             [έρχονται
     είναι η καλλίτερη.

ΚΡΕ. Ας έρθη, ας έρθη, ας φανή κι’ εμένα η γλυκεία
             [θανή μου,
     που θα μου φέρη πειά την ύστερη μου μέρα·
     ας έρθη, ας έρθη, για να μη ‘δώ πειά άλλη μέρα
     με τα μάτια μου.

ΧΟΡ. Αυτά είναι του ύστερου καιρού·
     για όσα βλέπομε κάτι να γείνη·
     τάλλα θα τα νοιαστούν εκείνοι που τους πρέπει.

ΚΡΕ. Αυτό που λαχταρίζω, αυτό μονάχα ευχήθηκα.

ΧΌΡ. Μην εύχεσαι τώρα τίποτα, αφού ο άνθρωπος
     δεν έχει να ξεφύγη τη γραφτή του μοίρα.

ΚΡΕ. Πάρτε με τον άχρηστο άνθρωπο απ’ εδώ,
     που ‘σκότωσα και σένα, παιδί μου, χωρίς να το θέλω,
             [και τούτην.
     Τρισάθλιος εγώ και δεν έχω πειά που να γυρίσω τη
             [ματιά μου·
     όλα μου ξεφεύγουν, όσα πιάνω στα χέρια· βαρειά
             [συφορά έπεσε στο κεφάλι μου.
     Το πρώτο πράμμα για να ευτυχήση ο άνθρωπος
     είναι η φρονιμάδα,
     και δεν πρέπει να καταφρονάη κανείς σε τίποτα,
     όσα είναι των θεών·
     τα μεγάλα λόγια με μεγάλα βάσανα τα ξεπλερώνουν
     οι καυχησάρηδες,
     και έτσι βάζουνε γνώσι και στα γεράματα.


ΒΙΒΛΙΟΘΗΚΗ ΦΕΞΗ ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ

ΑΙΣΧΥΛΟΣ
Ο μέγιστος των αρχαίων και νεωτέρων δραματικών ποιητών, για την
έντονη δραματικότητα, το βαθύ και συχνά προφητικό της σκέψης του,
τη λυρική του έξαρση και την αρμονία των εννοιών με την αισθητική
τους έκφραση. Οι τραγωδίες του, τολμηρές τόσον ως σύνθεση τους,
όσο και σαν πλοκή, έχουν ταυτόχρονα πολύ έντονη την αίσθηση και
την ψυχολογία του φυσικού και του πραγματικού, ώστε να δονούνται
από τον παλμό της πιο σφρίγουσας ζωής. Ο Αισχύλος αποτελεί
αναμφισβήτητα την πιο τέλεια ποιητική εκδήλωση του ελληνικού
μεγαλείου.




Produced by Sophia Canoni








ΒΙΒΛΙΟΘΗΚΗ ΦΕΞΗ ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ

ΕΥΡΙΠΙΔΗΣ


ΙΦΙΓΕΝΕΙΑ ΕΝ ΑΥΛΙΔΙ


ΜΕΤΑΦΡΑΣΗ ΙΩΑΝ. ΦΡΑΓΚΙΑ








ΒΙΒΛΙΟΘΗΚΗ   ΦΕΞΗ ΑΡΧΑΙΩΝ   ΕΛΛΗΝΩΝ   ΣΥΓΓΡΑΦΕΩΝ


ΕΥΡΙΠΙΔΟΥ

ΙΦΙΓΕΝΕΙΑ
Η ΕΝ ΑΥΛΙΔΙ



ΜΕΤΑΦΡΑΣΙΣ
ΙΩΑΝ. Γ. ΦΡΑΓΚΙΑ

ΕΝ ΑΘΗΝΑΙΣ

ΕΚΔΟΤΙΚΟΣ   ΟΙΚΟΣ   ΓΕΩΡΓΙΟΥ  ΦΕΞΗ
1911


Υ Π Ο θ Ε Σ I Σ


Του στρατού και του στόλου των Ελλήνων συναθροισθέντος παρά την
Αυλίδα εν τω πορθμώ του Ευρίπου, όπως εκείθεν ομού, υπό την
αρχιστρατηγίαν του Αγαμέμνονος, εκπλεύση κατά της Τροίας προς
εκδίκησιν της υπό του Πάριδος αρπαγής της Ελένης, νηνεμία διαρκής
παρεκώλυε τον απόπλουν αυτού. Τούτο εθεωρήθη ως ένδειξις
δυσμενείας των θεών, ο δε μάντις Κάλχας, εμπνευσθείς
εχρησμοδότησεν ότι τότε μόνον θα ηδύνατο να πλεύση ο στόλος και θα
εκυριεύετο το Ίλιον, εάν ο Αγαμέμνωνεθυσίαζε την θυγατέρα του
Ιφιγένειαν εις τον βωμόν της Αρτέμιδος, προστάτιδος θεάς της
Αυλίδος. Εκάλεσε τότε ο Αγαμέμνωντην σύζυγόν του Κληταιμνήστραν
να φέρη εκ Μυκηνών εις Αυλίδα την Ιφιγένειαν επί τη προφάσει ότι
εσκόπει να δώση αυτήν εις γάμον προς τον Αχιλλέα, πράγματι όμως
προτιθέμενος να υπακούση εις της θεάς την θέλησιν. Τούτο δε και
συνέβη αληθώς. Αλλά καθ’ ην στιγμήν επί παρουσία σύμπαντος του
ελληνικού στρατού, παρατεταγμένου περί τον βωμόν της Αρτέμιδος, η
μάχαιρα της θυσίας κατεφέρετο επί τον λαιμόν της παρθένου, η μεν
κόρη εξηφανίσθη, αντ’ αυτής δ’ έλαφος εφάνη ασπαίρουσα χαμαί και
ραίνουσα διά του αίματός της τον βωμόν της θεάς.

Π Ρ Ο Σ Ω Π Α


ΑΓΑΜΕΜΝΩΝ, βασιλεύς των Μυκηνών.
ΠΡΕΣΒΥΤΗΣ, δούλος αυτού.
ΧΟΡΟΣ γυναικών εκ Χαλκίδος.
ΜΕΝΕΛΑΟΣ, βασιλεύς της Σπάρτης.
ΚΛΥΤΑΙΜΝΗΣΤΡΑ, σύζυγος του Αγαμέμνονος.
ΙΦΙΓΕΝΕΙΑ, Θυγάτηρ του Αγαμέμνονος και της Κλυταιμνήστρας
ΑΧΙΛΛΕΥΣ, βασιλεύς της Φθίας.
ΕΙΣ ΑΓΓΕΛΟΣ.


Η σκηνή εις το εν Αυλίδι στρατόπεδον και προ της σκηνής του
Αγαμέμνονος.


ΕΥΡΙΠΙΔΟΥ
ΙΦΙΓΕΝΕΙΑ
Η ΕΝ ΑΥΛΙΔΙ


ΠΡΑΞΙΣ ΠΡΩΤΗ

ΣΚΗΝΗ Α'.

ΑΓΑΜΕΜΝΩΝ και ΠΡΕΣΒΥΤΗΣ


ΑΓΑΜΕΜΝΩΝ (προς τον εντός της σκηνής Πρεσβύτην)
Ελθέ, γέρον, εδώ προ της σκηνής.

ΠΡΕΣΒΥΤΗΣ
Έρχομαι. Τι νέον έχεις εις τον νουν σου, βασιλεύ ΑΓΑΜΕΜΝΩΝ;

ΑΓΑΜΕΜΝΩΝ
Θα έλθης γρήγορα ή όχι;

ΠΡΕΣΒΥΤΗΣ (εξερχόμενος)
Έρχομαι. Μη νομίσης ότι κοιμώμαι.  Ο ύπνος φεύγει• το γήρας μου
και οι οφθαλμοί μου βλέπουσι καλώς.

ΑΓΑΜΕΜΝΩΝ
Ποίον άραγε να ήναι το άστρον εκείνο ;

ΠΡΕΣΒΥΤΗΣ
Είναι ο Σείριος, όστις περά πλησίον της επταστέρου Πλειάδος, εις
το μέσον τουρανού.

ΑΓΑΜΕΜΝΩΝ
Ούτε πτηνών κελάδημα ούτε φλοίσβος της θαλάσσης ακούεται. Σιγή
τελείας νηνεμίας κατέχει τον Εύριπον.

ΠΡΕΣΒΥΤΗΣ
Και συ, βασιλεύ, διατί περιφέρεσαι έξω της σκηνής ; Η Αυλίς
κοιμάται και η φρουρά των τειχών δεν ήλλαξεν ακόμη. Ας εισέλθωμεν.

ΑΓΑΜΕΜΝΩΝ
Σε ζηλεύω, γέρον. Ζηλεύω πάντα, όστις διέρχεται ακίνδυνον τον βίον
άγνωστος και άδοξος. Πολύ ολιγώτερον όμως ζηλεύω τους ζώντας εν
μέσω αξιωμάτων και τιμών.

ΠΡΕΣΒΥΤΗΣ
Και όμως αυτά αποτελούν το κάλλος της ζωής.

ΑΓΑΜΕΜΝΩΝ
Ψευδές κάλλος! Γλυκείαι είναι τωόντι μακρόθεν αι τιμαί, αλλ' όταν
πλησιάσουν, τότε αισθανόμεθα πόσον είναι αλγειναί. Διότι άλλοτε
μεν η δυσμένεια των θεών, ματαιούσα τας ελπίδας μας, ανατρέπει την
ευτυχίαν ημών, άλλοτε δε καταστρέφουσιν αυτήν αι ποικίλαι και
δυσάρεστοι, γνώμαι των ανθρώπων.

ΠΡΕΣΒΥΤΗΣ
Δεν μοι φαίνονται ορθοί οι λόγοι ούτοι λεγόμενοι παρ’ ανδρός
υπερόχου, οποίος είσαι συ, ω βασιλεύ. Δεν σ' εγέννησε βεβαίως ο
Ατρεύς ίν' απολαύης πάντων των αγαθών του βίου. Και συ ακόμη
οφείλεις να χαίρης και να λυπήσαι ως πας άλλος, διότι και συ
εγεννήθης θνητός. Ό,τι θέλουν οι θεοί, αυτό και θα γίνη, είτε συ
το θέλεις είτε μη. Αλλά βλέπω ότι, ανάψας την λυχνίαν, γράφεις το
γράμμα αυτό, το οποίον εις τας χείρας σου κρατείς, και σβύνεις
πάλιν ό,τι έγραψας. Και αφού εσφράγισας το γράμμα, το
αποσφραγίζεις πάλιν. Και ρίπτεις δακρύων τον λύχνον χαμαί. Έχεις
αληθώς την όψιν παραφρονήσαντος ανθρώπου. Διατί πάσχεις ούτω ; Τι
σε στενοχωρεί τόσον, βασιλεύ ; Φανέρωσόν μοι την αλήθειαν. Θα την
εμπιστευθής εις άνθρωπον αγαθόν και πιστόν. Μήπως δεν έστειλεν εμέ
ο Τυνδάρεως προς την γυναίκα σου, αφωσιωμένον προικώον δούλον;

ΑΓΑΜΕΜΝΩΝ
Άκουσε, γέρον. Η κόρη του Θεστίου Λήδα εγέννησε τρεις θυγατέρας,
την Φοίβην, την Κλυταιμνήστραν, ήτις είναι σύζυγός μου, και την
Ελένην. Ταύτης της Ελένης διεκδικούντες την χείρα ήλθον οι
πλουσιώτατοι της Ελλάδος ηγεμόνες. Δεινώς δε ηπείλουν και
αιματηρώς προς αλλήλους ηγωνίζοντο πώς έκαστος, αποκρούων τους
άλλους, να λάβη αυτός την κόρην ως σύζυγον. Αμηχανία μεγίστη
κατείχε τον Τυνδάρεων, να δώση ή να μη δώση την κόρην του, και εις
ποίον εξ όλων να την δώση όπως διαφύγη συμφοράν. Εσκέφθη τέλος ν'
απαιτήση και απήτησε να ορκισθώσι πάντες εκείνοι οι μνηστήρες, διά
σπονδών επί του καίοντος βωμού τους θεούς επικαλούμενοι, ότι,
οιουδήποτε και αν γίνη η Ελένη σύζυγος, πάντες οι λοιποί θα
υπερασπίσωσιν αυτόν και εάν τις ήθελεν απαγάγει την νεάνιδα εκ του
συζυγικού της οίκου και καταλάβει παρ' αυτή του συζύγου την θέσιν,
θα συνεκστρατεύσωσι κατά του απαγωγέως πάντες ενόπλως και θα
κατασκάψωσι την πόλιν του, είτε Έλλην είναι ούτος είτε βάρβαρος.
Όταν ο όρκος ούτος εξησφάλισε την υπόσχεση ταύτην, έπεισεν ο γέρων
τους μνηστήρας μετά τέχνης συνετής ν' αφεθή ελευθέρα η κόρη όπως
εκλέξη η ιδία ως σύζυγον ένα εξ αυτών, εκείνον προς τον οποίον η
γλυκεία της Αφροδίτης έμπνευσις ήθελε προσελκύσει την καρδίαν της.
Και τότε αυτή εξέλεξεν — είθε να μη τον εξέλεγε ποτέ — τον Μενέλαον.
Μετ' ολίγον όμως ήλθεν εκ Φρυγίας εις Λακεδαίμονα εκείνος, τον
οποίον αι τρεις θεαί εξέλεξαν κριτήν του κάλλους των κατά την εις
το Άργος διαδεδομένην φήμην, νέος περικαλλής,  λαμπρά ενδεδυμένος
περίχρυσα ενδύματα βαρβαρικής πολυτελείας και, ερασθείς της
Ελένης, ήτις και αυτή τον ηγάπησεν, επωφεληθείς δε της εκείθεν
αποδημίας τότε του Μενελάου, απήγαγε την Ελένην και έφυγε μετ'
αυτής εις την βουτρόφον χώραν της Ίδης. Αλλ' ο Μενέλαος επανελθών
διατρέχει παράφορος την Ελλάδα και, επικαλούμενος τους
απαγγελθέντας τυνδαρείους όρκους, προσκαλεί τους πάντας εις
εκδίκησιν του αδικήματος. Και τότε οι Έλληνες εξεγερθέντες και
αρπάσαντες τα όπλα συνηθροίσθησαν εδώ εις της Αυλίδος τας
στενοπόρους ακτάς άγοντες πλοία και στρατιάς και ίππους και άρματα
πολλά.  Εξέλεξαν δε πάντες εμέ ως αρχιστράτηγον χάριν του
Μενελάου, του οποίου είμαι αδελφός. Ω, είθε να εδίδετο εις πάντα
άλλον το απαίσιον αυτό αξίωμα! Τώρα, ενώ όλος ο στρατός και ο
στόλος είναι προ πολλού συνηθροισμένοι εδώ εις την Αυλίδα, νηνεμία
διαρκής μας εμποδίζει τον απόπλουν και ταλαιπωρούμεθα εδώ αργοί.
Εις την δεινήν αυτήν αμηχανίαν μας, ερωτηθείς εχρησμοδότησεν ο
μάντις Κάλχας ότι τότε μόνον εξ Αυλίδος θ' αποπλεύσωμεν και θα
καταστρέψωμεν την πόλιν των Φρυγών, όταν θυσιασθή η Ιφιγένεια, η
κόρη μου, εις την Αρτέμιδα, προστάτιδα θεάν της χώρας ταύτης.
Άλλως ουδέν εκ τούτων θα κατορθωθή. Όταν ήκουσα τούτον τον
χρησμόν, διέταξα αμέσως τον κήρυκα Ταλθύβιον να κηρύξη μεγάλη τη
φωνή εις το στρατόπεδον ότι απολύω το στράτευμα ολόκληρον, διότι
δεν θα συναινέσω εγώ ποτέ να θανατώσω την κόρην μου. Αλλ' ο
αδελφός μου διά πολλών εντέχνων λόγων με κατέπεισε να υποστώ το
δεινόν τούτο, και τότε έγραψα προς την σύζυγόν μου να στείλη την
κόρην μας εδώ ίνα την δώσω εις γάμον προς τον Αχιλλέα, του οποίου
η έξοχος φήμη θα ήναι τιμή και καύχημα του οίκου μας. Διότι,
έγραψα, ο Αχιλλεύς αρνείται να συμπλεύση μετά των Αχαιών, εάν
πρότερον δεν φέρη την κόρην ημών ως σύζυγόν του εις την Φθίαν.
Τοιούτος ψευδής λόγος μου περί γάμου δήθεν της θυγατρός μας θα
έπειθε την Κλυταιμνήστραν να την φέρη εδώ. Το μυστικόν όμως τούτο
γινώσκουσι μετ' εμού μόνος ο Κάλχας, ο Οδυσσεύς και ο Μενέλαος.
Αλλά μετεμελήθην, γέρον, δι' όσα τότε κακώς πράξας έγραψα, και τα
μεταβάλλω τώρα δι’ αυτού του γράμματος, το οποίον εις την σκιάν
της νυκτός με είδες ν' αποσφραγίζω και πάλιν να σφραγίζω. Εμπρός
λοιπόν, λάβε το γράμμα τούτο και τρέξε εις το Άργος. Θα σου είπω
ό,τι περιέχει, διότι συ είσαι πιστός θεράπων και της γυναικός μου
και του οίκου μου.

ΠΡΕΣΒΥΤΗΣ
Και πρέπει να μοι τα ειπής διά να τη ομιλήσω συμφώνως προς το
γράμμα σου.

ΑΓΑΜΕΜΝΩΝ
Τη γράφω λοιπόν : «Κατόπιν της προτέρας μου επιστολής, κόρη της
Λήδας, σοι στέλλω την ανά χείρας ταύτην και σοι λέγω να μη στείλης
την κόρην μας εις την κολπώδη της Ευβοίας ακτήν, την ακύμαντον
Αυλίδα, διότι τους γάμους της Ιφιγενείας απεφασίσαμεν ν'
αναβάλωμεν εις άλλον χρόνον».

ΠΡΕΣΒΥΤΗΣ
Αλλά δεν σκέπτεσαι ότι ο Αχιλλεύς, βλέπων την αναβολήν ταύτην του
γάμου, θα εξοργισθή κατά σου και κατά της γυναικός σου ; Μήπως δεν
είναι και τούτο κακόν ; Τι λέγεις δι’ αυτό ;

ΑΓΑΜΕΜΝΩΝ
Ο Αχιλλεύς ουδέν γνωρίζει περί τοιούτου γάμου. Μόνον το όνομά του,
ουχί δε και αυτός, μετέχει τούτων. Εκείνος δεν γνωρίζει ότι εγώ
εξέφρασα την πρόθεσιν να δώσω την κόρην μου εις την νυμφικήν αυτού
παστάδα.

ΠΡΕΣΒΥΤΗΣ
Δεινή σου η τόλμη, βασιλεύ, να φέρης την κόρην σου επί σφαγήν υπέρ
των Ελλήνων με πρόφασιν ότι θα την δώσης ως σύζυγον προς τον υιόν
θεάς.

ΑΓΑΜΕΜΝΩΝ
Οίμοι, παρεφρόνησα τωόντι και βλέπω ότι πίπτω εις βάραθρον δεινής
συμφοράς. Αλλ’ ύπαγε, γέρον, κίνει τους πόδας σου ταχείς και
νίκησε το γήρας σου.

ΠΡΕΣΒΥΤΗΣ
Σπεύδω, βασιλεύ.

ΑΓΑΜΕΜΝΩΝ
Πρόσεξε μη καθίσης εις δάσους σκιάν ούτε παρά δροσεράς πηγάς
υδάτων, μήπως σε δελεάση του ύπνου η αγκάλη.

ΠΡΕΣΒΥΤΗΣ
Άναξ, μη με αδικής.

ΑΓΑΜΕΜΝΩΝ
Παντού όπου η οδός διχάζεται, παρατήρει καλώς μήπως άμαξά τις,
ελαύνουσα προς των Ελλήνων τα πλοία, φέρει την κόρην μου, και
διέλθη χωρίς να την ίδης. Εάν την συναντήσης, στρέψε την ευθύς
προς τα οπίσω, αρπάζων τους χαλινούς των ίππων και οδήγησον αυτήν
εις τας Μυκήνας πάλιν.

ΠΡΕΣΒΥΤΗΣ
Θα το πράξω. Αλλά πως θα με πιστεύση η κόρη και η σύζυγος σου όταν
θα είπω ταύτα προς αύτας ;

ΑΓΑΜΕΜΝΩΝ
Δείξον την επί της επιστολής σφραγίδα μου. Εμπρός ! Ήδη το
ροδόχρουν φως της αυγής λευκαίνεται υπό των τεθρίππων αρμάτων του
Ηλίου. Τρέξε, βοήθησέ με εις την δυστυχίαν μου.

 (Ο δούλος απέρχεται).

Ω ! εις τον κόσμον ουδείς υπάρχει μέχρι τέλους ευτυχής και ουδείς
εγεννήθη άλυπος.
(Εξέρχεται).


ΠΑΡΟΔΟΣ ΠΡΩΤΗ
Εισέρχεται ο ΧΟΡΟΣ ΤΩΝ ΓΥΝΑΙΚΩΝ

ΧΟΡΟΣ
Στροφή).


Διά του στενού του Ευρίπου, αφείσαι την πόλιν μας Χαλκίδα, την
ποτιζομένην υπό των παραλίων υδάτων της περιφήμου πηγής Αρεθούσης,
ήλθομεν εδώ, εις την αμμώδη ταύτην της Αυλίδος ακτήν, να ίδωμεν το
στράτευμα των Αχαιών και τα πλοία των ανδρείων νέων, οίτινες, ως
λέγουν, εκστρατεύουσιν υπό τον ευπατρίδην Αγαμέμνονα και τον
ξανθόν Μενέλαον επί χιλίων πλοίων εναντίον της Τροίας διά την
Ελένην.
Ταύτην ο βουκόλος Πάρις απήγαγεν εκ του καλαμώδους Ευρώτα,
δωρηθείσαν αυτώ υπό της Αφροδίτης, ότε παρά διαυγή και δροσερά
ύδατα συνηγωνίσθη αυτή επί κάλλει προς την Ήραν και την Αθηνάν.

(Αντιστροφή).

Ήλθομεν ευλαβώς εις το πλούσιον τούτο εις θυσίας άλσος της
Αρτέμιδος μ’ ερυθράς εξ αιδούς τας παρειάς όπως θαυμάσωμεν τα
όπλα, τας σκηνάς, τους Έλληνας οπλίτας και το πλήθος των ίππων.
Και είδομεν τους δύο Αίαντας ομού, τον μεν υιόν του Οιλέως, τον δε
του Τελαμώνος γόνον, άνακτα της Σαλαμίνος, μετά του Πρωτεσιλάου
παίζοντας πεσσούς, και τον έγγονον του Ποσειδώνος Παλαμήδην, τον

δεινόν εις το αγώνισμα του δίσκου, ως επίσης Μηριόνην τον
θαυμάσιον πολεμιστήν,  τον νησιώτην Λαερτίδην Οδυσσέα μετά του
περικαλλούς Νηρέως. Είδομεν τον Αχιλλέα, τον ως ο άνεμος ωκύποδα,
τέκνον της Θέτιδος και μαθητήν του Χείρωνος, να τρέχη πάνοπλος επί
των χαλίκων του αιγιαλού συναγωνιζόμενος προς τέθριππον άρμα εις
δρόμον ελικοειδή. Και εφώναζεν ο διφρηλάτης Εύμηλος, ηγεμών των
Φερών, παρορμών και κεντών διά των πτερνιστήρων τους νεαρούς του
ωραιοτάτους ίππους, δάκνοντας χρυσοποικίλτους χαλινούς, τους μεν
δύο μεσαίους, λευκοστίκτου τριχώματος, τους δε πλαγίους και εις
τας στροφάς αντιστοίχους, πυρρότριχας και με κνήμας ποιχιλόχρους.
Και έτρεχεν ο Πηλείδης Αχιλλεύς πάντοτε παρά τους τροχούς του
άρματος πάλλων το δόρυ.

(Στροφή).


Εθαυμάσαμεν το ανέκφραστον εκείνο θέαμα των αναριθμήτων πλοίων,
θέαμα λαμπρόν εις τους απλήστους γυναικείους οφθαλμούς. Πεντήκοντα
πολεμικών πλοίων της δεξιάς πτέρυγος άρχει ο εκ Φθίας Μυρμιδόνειος
ήρως, και φέρουν ταύτα εις την πρώράν των χρυσά Νηρηίδων αγάλματα,
εις δε την πρύμνην το σήμα του Αχιλλείου στρατού.

(Αντιστροφή).

Παρ' αύτας ίστανται τα πλοία των Αργείων ισαρίθμους έχοντα προς τα
άλλα κώπας, τούτων δε αρχηγοί είναι ο Ταλαός, τέκνον και θρέμμα
του Μηκιστέως, και ο του Καπανέως Σθένελος. Ο δε υιός του Θησέως
άγει εξήκοντα πλοία εξ Αττικής, φέροντα την Παλλάδα επί πτερωτών
ιππηλάτων αρμάτων, έμβλημα θεσπέσιον και λατρευτόν εις τους
ναύτας.

(Στροφή).

Πεντήκοντα πλοία είδομεν των Βοιωτών φέροντα εκατέρωθεν της πρώρας
σήμα παριστών τον Κάδμον κρατούντα όφιν χρυσούν, ηγείται δε αυτών
ο γιγάντειος Λήιτος. Ισάριθμα δε πλοία έφερεν εκ του ενδόξου
θρονίου των Λοκρών ο υιός του Οιλέως.

(Αντιστροφή).

Εκ των Κυκλωπείων Μυκηνών ο Ατρείδης Αγαμέμνωνέφερε στρατόν

πολυ-
πληθή επί πλοίων εκατόν, συναρχηγόν έχων και τον Άδραστον,
όστις, φίλος του ων, συνεκστρατεύει και αυτός, ίνα η Ελλάς
ανακτήση την ένεκα βαρβάρου ανδρός καταλιπούσαν τον οίκον του
συζύγου. Είδομεν δε και το σήμα του εκ Πύλου Γερηνίου Νέστορος επί
της πρύμνης των πλοίων του, το παριστών τον γείτονα του Αλφειόν
πόδας έχοντα ταύρου.

(Στροφή).

Δώδεκα είναι των Αινιάνων τα πλοία υπό τον Γουνέαν. Πλησίον δε
τούτων ίστανται τα των Ηλείων, τους οποίους όλος ο στρατός
αποκαλεί Επειούς, και ηγείται αυτών ο Εύρυτος. Τον δε στόλον των
Ταφίων, τον έχοντα λευκάς τας κώπας, άγει ο Μέγης, ο του Φυλέως
βλαστός, ελθών εκ των αλιμένων Εχινάδων νήσων.

(Αντιστροφή).

Ο Αίας δε, της Σαλαμίνος το θρέμμα, διά των δώδεκα ευστροφωτάτων
πλοίων του, παρατεταγμένων πλησίον των άλλων, συνάπτει το δεξιόν
του στόλου κέρας προς το αριστερόν. Ω ! ποίον είδον πολεμοχαρές
ναυτικόν στράτευμα ! Αλλοίμονον εις τα πλοία των βαρβάρων, όσα
ήθελον τύχει προ αυτών ! Ουδέν θα επιστρέψη εις την πατρίδα του
πλέον. Τοιαύτης πανελληνίου στρατιάς και ναυτικής δυνάμεως η εικών
θα μείνη εντός μου ανεξάλειπτος.


ΠΡΑΞΙΣ  ΔΕΥΤΕΡΑ


ΣΚΗΝΗ Α’.

ΜΕΝΕΛΑΟΣ και ΠΡΕΣΒΥΤΗΣ

ΠΡΕΣΒΥΤΗΣ
Είναι δεινή η τόλμη σου αυτή, Μενέλαε, και απρεπής.

ΜΕΝΕΛΑΟΣ
Φύγε απ' εδώ ! η πίστις σου προς τον κύριόν σου υπερβαίνει παν
μέτρον.

ΠΡΕΣΒΥΤΗΣ
Δεν εννοείς, ότι κατηγορών με διά τούτο, μ' επαινείς ;

ΜΕΝΕΛΑΟΣ
Θα σε κάμω να κλαύσης, εάν εξακολουθήσης πράττων ό,τι κακώς
πράττεις.

ΠΡΕΣΒΥΤΗΣ
Δεν πρέπει ν’ ανοίξης το γράμμα αυτό, το οποίον κρατώ.

ΜΕΝΕΛΑΟΣ
Αλλ’ ουδέ συ πρέπει να γίνης αίτιος ολέθρου εις όλην την Ελλάδα.

ΠΡΕΣΒΥΤΗΣ
Ήπαγε να συζητής περί τούτου με άλλους. Άφες την επιστολήν.

ΜΕΝΕΛΑΟΣ
Ποτέ.

ΠΡΕΣΒΥΤΗΣ
Αλλ' εγώ δεν θα σου την αφήσω. Μάθε το καλώς.

ΜΕΝΕΛΑΟΣ
Σου σπάζω την κεφαλήν δι αυτής μου της ράβδου.

ΠΡΕΣΒΥΤΗΣ
Σπάσε την. Είναι τιμή ν' αποθνήσκη τις υπέρ του κυρίου του.

ΜΕΝΕΛΑΟΣ
Άφες το γράμμα, σου λέγω. Οι δούλοι πρέπει να λέγωσιν ολίγα.
(Αποσπά την επιστολήν από των χειρών του δούλου).

ΠΡΕΣΒΥΤΗΣ
(κραυγάζων προς τον εν τη σκηνή Αγαμέμνονα )

Τρέξε, κύριε μου. Επετέθη κατ' εμού βιαίως ο Μενέλαος και μου
ήρπασε την επιστολήν σου από τας χείρας μου, κωφός εις τα δίκαια
παράπονά μου.


ΣΚΗΝΗ Β'.


ΑΓΑΜΕΜΝΩΝ και οι ΑΝΩΤΕΡΩ

ΑΓΑΜΕΜΝΩΝ
Τι τρέχει; Πόθεν ο θόρυβος αυτός εδώ προ της σκηνής μου ; Και
διατί αυτή η απρεπής λογομαχία;

ΜΕΝΕΛΑΟΣ
Eμέ πρέπει ν' ακούσης ως μάλλον αξιόπιστον και όχι τούτον εδώ.

ΑΓΑΜΕΜΝΩΝ
Και συ διατί ήλθες εις λόγους με αυτόν,  Μενέλαε, και τον
μεταχειρίζεσαι κατ’ αυτόν τον βίαιον τρόπον;

ΜΕΝΕΛΑΟΣ
Προς εμέ στρέψον το βλέμμα, αν θέλης να μάθης την αιτίαν.

ΑΓΑΜΕΜΝΩΝ
Μήπως νομίζεις ότι εγώ, ο υιός του Ατρέως, φοβούμαι να σε ατενίσω;

ΜΕΝΕΛΑΟΣ
Βλέπεις αυτήν εδώ  την επιστολήν,  η οποία περιέχει ολέθρια
πράγματα ;

ΑΓΑΜΕΜΝΩΝ
Την βλέπω. Απόδος αυτήν πρώτον και ύστερον ομίλει.

ΜΕΝΕΛΑΟΣ
Δεν θα την αποδώσω ειμή αφού πρώτον φανερώσω εις όλον το στράτευμα
των Ελλήνων ό,τι περιέχει.

ΑΓΑΜΕΜΝΩΝ
Μήπως ετόλμησας να την ανοίξης και έμαθες ό,τι δεν σοι επετρέπετο
να μάθης ;

ΜΕΝΕΛΑΟΣ
Βέβαια και να σε δυσαρεστήσω μαθών ό,τι κακόν δι αυτής έπραξας
λάθρα.

ΑΓΑΜΕΜΝΩΝ
Ω της αναισχυντίας σου ! Και πού συνέλαβες τον δούλον μου ;

ΜΕΝΕΛΑΟΣ
Εκεί όπου ιστάμην περιμένων την άφιξιν της κόρης σου εξ Άργους εις
το στρατόπεδον.

ΑΓΑΜΕΜΝΩΝ
Και δεν είναι αναίσχυντος πράξις αυτή, να κατασκοπεύης τα ιδικά
μου πράγματα;

ΜΕΝΕΛΑΟΣ
Ήμην ελεύθερος να έχω αυτήν την περιέργειαν. Δεν είμαι βέβαια
δούλος σου εγώ.

ΑΓΑΜΕΜΝΩΝ
Ω ! ποίον θράσος ! Μήπως έχεις την αξίωσιν να ελέγχης το πώς εγώ
θέλω να διοικώ τα του οίκου μου ;

ΜΕΝΕΛΑΟΣ
Ναι, διότι βλέπω ότι είναι ύπουλοι αι σκέψεις σου και άλλα μεν
λέγεις τώρα, άλλα δ' έπραξας και άλλα μελετάς να πράξης.

ΑΓΑΜΕΜΝΩΝ
Δεν σου αμφισβητώ την κομψότητα των λόγων. Των πονηρών η γλώσσα
έχει τέχνην ζηλευτήν.

ΜΕΝΕΛΑΟΣ
Όσον ο άστατος νους αδικεί και κλονίζει την πίστιν των φίλων. Ναι,
θέλω να σ' ελέγξω και ας μη σε παραφέρη η οργή, ώστε ν' αποφεύγης
την αλήθειαν. θα σοι ομιλήσω σαφώς και συντόμως. Ενθυμείσαι καθ'
ον χρόνον προσεπάθεις να λάβης την αρχηγίαν των Ελλήνων προς το
Ίλιον, φαινόμενος μεν προς αυτήν αδιάφορος, πράγματι όμως επιθυμών
και επιδιώκων αυτήν πάση δυνάμει, πόσον ταπεινώς εφέρεσο προς
πάντας; Ενθυμείσαι πόσον ήσο τότε δαψιλής εις χειραψίας, ότι τας
θύρας του ανακτόρου σου είχες εις πάντα πολίτην ανοικτές και
εχαιρέτιζες ανεξαιρέτως όλους, και αυτούς ακόμη τους μη θέλοντας,
ζητών με τους φιλόφρονας εκείνους τρόπους ν' αγοράσης το αξίωμα;
Όταν όμως κατώρθωσες να λάβης το αξίωμα τούτο, ω, τότε αμέσως
μετεβλήθη το ήθος σου. Δεν ήσο πλέον φίλος προς τους φίλους τους
προτέρους. Εκλείσθης εις τον οίκον σου και δυσκόλως και σπανίως
ηδύνατο τις να σε πλησιάση. Οι άνδρες όμως οι χρηστοί και οι
μεγαλεπήβολοι δεν πρέπει να μεταβάλλωσιν ούτω τρόπους
συμπεριφοράς, αλλά τότε μάλιστα οφείλουσι να ήναι σταθεροί προς
τους φίλους, όταν ευτυχούντες δύνανται και να ωφελώσιν αυτούς. Και
ιδού ότι ευθύς εξ αρχής εδείχθης κακός. Όταν δε ήλθες εδώ εις την
Αυλίδα και ο πανελλήνιος στρατός ηναγκάσθη να μείνη εδώ ελλείψει
ουρίου άνεμου, οι δε Έλληνες ηξίουν να διαλυθή ο στόλος, ίνα μη
ανωφελώς καθήμεθα εδώ, συ κατάπληκτος και αμηχανών προ της θείας
ταύτης συμφοράς, ένεκα της οποίας έχανες την ευκαιρίαν της
φιλοδοξίας σου, όπως, άρχων χιλιαρίθμου στόλου, καλύψης διά
δοράτων την πεδιάδα του Πριάμου, ήρχεσο και με ηρώτας «Τι να
πράξω; Πως να εύρω τρόπον να μη χάσω την αρχηγίαν ταύτην και την
εξ αυτής μεγίστην δόξαν;» Όταν δε ο Κάλχας εχρησμοδότησε να
θυσιάσης την κόρην σου εις την Αρτέμιδα και τότε μόνον θ'
αποπλεύση ο στόλος, συ μετά χαράς εδέχθης να θυσιάσης την κόρην.
Και τότε,  ουδενός αναγκάζοντος — μη το αρνηθής — αλλ'
αυτοπροαιρέτως και προθύμως συ ο ίδιος εμήνυσας προς την γυναίκα
σου να στείλη την κόρην σου εδώ υπό την πρόφασιν ότι θα δώσης
αυτήν εις γάμον προς τον Αχιλλέα. Και όμως ύστερον μεταμεληθείς
συλλαμβάνεσαι τώρα άλλα γράφων, ότι, δηλαδή ουδέποτε θα γίνης
φονεύς της θυγατρός σου. Ο αήρ, όστις μας περιβάλλει ταύτην την
στιγμήν, είναι αυτός εκείνος, όστις ήκουσεν όσα είπας τότε. Ω,
πόσοι άλλοι πράττουσιν ό,τι και συ χάριν των υψηλών αξιωμάτων! Και
ενώ ιδία προαιρέσει αναρριχώνται και κατακτώσιν αυτά, ύστερον
αισχρώς υποχωρούσιν άλλοτε μεν παρασυρόμενοι υπό μωρών συμβουλών
των κολάκων, άλλοτε δε και κατ' ανάγκην, ως ανάξιοι να κυβερνήσωσι
το κράτος των. Κρίμα εις την ταλαίπωρον Ελλάδα, ήτις, θελήσασα ν'
αποδυθή εις ένδοξον αγώνα, θα υποχωρήση τώρα αφίνουσα τους
ουτιδανούς αυτούς βαρβάρους να την εμπαίζωσι γελώντες εξ αιτίας
σου και της κόρης σου ! Ένεκα προσωπικών υποχρεώσεων ποτέ δεν
πρέπει ν’ αναγορεύη τινά ο πολίτης προστάτην της χώρας του ούτε
στρατηγόν. Ο στρατηλάτης πρέπει να έχη νουν, άρχων δε της πόλεως
δύναται νάναι μόνος ο συνετός ανήρ.

ΧΟΡΟΣ
Μέγα κακόν η μεταξύ αδελφών έρις και λογομαχία.

ΑΓΑΜΕΜΝΩΝ
Άκουσον τώρα και εμέ να σοι είπω συντόμως δυσαρέστους αληθείας,
χωρίς να σε προσβλέπω με βλέμμα εξ ίσου επηρμένον και αναιδές,
αλλά πολύ μετριοπαθέστερον, διότι είσαι αδελφός μου, ο δε χρηστός
ανήρ ευλαβώς πάντοτε φέρεται. Ειπέ μοι, σε παρακαλώ, πόθεν αυτή
σου η παραφορά και οι πλήρεις οργής φλογοβόλοι οφθαλμοί σου; Ποίος
σε αδικεί ; Τι ζητείς; θέλεις να έχης ωραίαν γυναίκα; Δεν δύναμαι
να σοι την δώσω, αφού, όταν την είχες, κακώς την εφύλαξας. Έπειτα
πως θέλεις να τιμωρηθώ εγώ ο μη πταίσας διά τα ιδικά σου σφάλματα
; ή μήπως ενοχλεί τον εγωισμόν σου η φιλοδοξία μου ; θέλεις να
έχης εις τας αγκάλας σου ωραίαν γυναίκα και, διά να το κατορθώσης,
παραβλέπεις πάσαν λογικήν και πάσαν ευπρέπειαν. Αλλά βεβαίως του
κακού ανδρός κακοί είναι και οι πόθοι. Είμαι άραγε παράφρων εγώ,
διότι κακήν άπαξ απόφασιν λαβών μετεμελήθην ύστερον φρονιμώτερον
σκεφθείς ; ή μήπως συ μάλλον παραλογίζεσαι θέλων ν' ανακτήσης
άπιστον  σύζυγον,  την οποίαν πρέπει να ευχαριστής τον θεόν ότι
σου την αφήρεσεν; Εάν ώμοσαν τότε τον Τυνδάρειον όρκον οι
ερωτόληπτοι μνηστήρες, δεν το έπραξαν βέβαια ούτε διά της ιδικής
σου ενεργείας ούτε προς χάριν σου· το έπραξαν διότι έκαστος ήλπιζε
δι’ εαυτόν. Λάβε λοιπόν αυτούς τώρα και εκστράτευσον, αν θέλης.
Είναι μωροί και επομένως έτοιμοι να σε ακολουθήσωσι. Δεν είναι
όμως άφρων ο θεός, αλλ' εννοεί καλώς και διακρίνει τους
κατηναγκασμένους και κακώς δοθέντας όρκους. Δεν θα θανατώσω δε τα
τέκνα μου εγώ, διά να δώσω εις σε την άδικον ευχαρίστησιν να
εκδικήσης την αρπαγήν μιας αθλίας συζύγου, ενώ εμέ θα
κατασπαράττωσι νυχθημερόν ο πόνος και τα δάκρυα, ότι έχυσα το αίμα
της προσφιλούς μου θυγατρός ως κακούργος. Σοι ωμίλησα συντόμως και
σαφώς, θα πράξω δε το πρέπον ως προς τ’αφορώντα εις εμέ, εάν δεν
θελήσης να συνετισθής.

ΧΟΡΟΣ
Αντίθετα ταύτα προς τα πρότερον ρηθέντα, αλλ' ορθότερα, διότι οι
γονείς πρέπει βέβαια να προστατεύωσι τα τέκνα των.

ΜΕΝΕΛΑΟΣ
Οίμοι! Eνόμιζον ο δυστυχής ότι είχον φίλους και όμως ηπατώμην.

ΑΓΑΜΕΜΝΩΝ
Θα είχες τοιούτους, εάν δεν εζήτεις να τους καταστρέψης.

ΜΕΝΕΛΑΟΣ
Και πώς άλλως θα μοι δείξης ότι συ και εγώ εγεννήθημεν εκ του
αυτού πατρός ;

ΑΓΑΜΕΜΝΩΝ
Φρονίμως μετά σου συμπράττων αλλ' όχι και συμπαραλογιζόμενος.

ΜΕΝΕΛΑΟΣ
Οι αληθείς φίλοι συμπονούσιν εις τας συμφοράς των φίλων των.

ΑΓΑΜΕΜΝΩΝ
Ζήτει παρ' εμού δικαίως ό,τι θέλεις, αλλά μη με λυπείς παραλόγως.

ΜΕΝΕΛΑΟΣ
Δεν εννοείς λοιπόν ότι ο πόνος μου είναι πόνος όλων των Ελλήνων ;

ΑΓΑΜΕΜΝΩΝ
Εκ θείας, ως φαίνεται, οργής νόσος φρενών κατέχει και σε και όλην
την Ελλάδα.

ΜΕΝΕΛΑΟΣ
Υπερηφανεύου λοιπόν διά την αρχηγίαν σου και ότι επρόδωκας τον
αδελφόν σου.   Όσον δι' εμέ, θα ζητήσω άλλο μέσον και εις άλλους
φίλους, αληθείς εκείνους, θα προσφύγω.


ΣΚΗΝΗ Γ’.


ΑΓΓΕΛΟΣ και οι ΑΝΩΤΕΡΩ

ΑΓΓΕΛΟΣ
Αρχηγοί των Πανελλήνων, ήλθον εδώ εκ Μυκηνών συνοδεύων την
Ιφιγένειαν, την κόρην σου• ήλθε δε μετ' αυτής και η μήτηρ της, η
σύζυγος σου Κλυταιμνήστρα, και ο υιός σου Ορέστης. Πόσον θα χαρής
ότι θα τους ίδης μετά τόσον μακράν από της πατρίδος σου αποδημίαν
!  Επειδή όμως ο δρόμος ήτο πολύς, έμειναν ίν' αναπαυθώσι παρά τα
δροσερά ύδατα πηγής, αυταί και οι ίπποι, και εκάθισαν να
προγευματίσωσιν επί της χλόης του λειμώνος, εγώ δε μόνος ήλθον προ
αυτών, ίνα σοι αναγγείλω τούτο. Γνωρίζει δε ήδη ο στρατός την
άφιξιν της θυγατρός σου, διότι διεδόθη αμέσως η φήμη και έρχονται
πολλοί ίνα ίδωσι την κόρην σου. Τους ευτυχείς ανθρώπους, βλέπεις,
όλοι τιμώσι και σπεύδουν να τους ίδουν. Διά να έλθη, λέγουν, η
κόρη του εδώ, φαίνεται ότι περί γάμου τινός πρόκειται ή κάτι άλλο
θα συμβαίνη, εκτός αν ο βασιλεύς Αγαμέμνωνέφερε την κόρην του
ποθήσας να την επανίδη. Άλλοι δε πάλιν έλεγον ότι έφερον την νέαν
εις προτελετήν του γάμου της εδώ παρά τη θεά της Αυλίδος Αρτέμιδι.
Αλλά ποίος άραγε να ήναι ο γαμβρός; Εμπρός λοιπόν, ετοίμασον τα
κάνιστρα διά την θυσίαν. Στεφανώσατε με άνθη την κεφαλήν. Συ δε,
άναξ Μενέλαε, ετοίμαζε τα της τελετής του γάμου, και ας ηχήσουν οι
αυλοί εις το στρατόπεδον και ο έρρυθμος κτύπος των ποδών, διά το
χαρμόσυνον αυτό της κόρης γεγονός.

ΑΓΑΜΕΜΝΩΝ
Αρκούσι ταύτα. Τώρα είσελθε εις την σκηνήν και ας διευθετήση τα
λοιπά η καλή τύχη.

(Ο Άγγελος απέρχεται).

ΣΚΗΝΗ Δ'.


ΑΓΑΜΕΜΝΩΝ, ΜΕΝΕΛΑΟΣ, ΧΟΡΟΣ


ΑΓΑΜΕΜΝΩΝ
Οίμοι! Τι να είπω τώρα ο ταλαίπωρος ; Πόθεν ν’αρχίσω ; Ω, εις ποία
μαύρα βάραθρα έπεσα! θεός δυσμενής, αλλά πολύ σοφώτερος, όλα τα
σχέδια μου κατεσύντριψε. Πόσον προτιμότερον να γεννηθή τις εκ
γένους ταπεινού ! Κλαίει ελευθέρως και ανακουφίζεται τουλάχιστον
εκφράζων ό,τι αισθάνεται. Αλλ' εις ημάς τους ευγενούς καταγωγής,
ουδέν εκ τούτων επιτρέπεται. Επαιρόμεθα διά τον όγκον του γένους
μας, ενώ ουδέν άλλο είμεθα ειμή δούλοι του άλλου. Ιδού τώρα εγώ ως
βασιλεύς μεν εντρέπομαι να δακρύσω, ως πατήρ δ' εντρέπομαι να μη
δακρύσω υπό την θύελλαν αυτήν των συμφορών. Τι να είπω τώρα προς
την μητέρα της, πώς να την δεχθώ ; Με ποίον βλέμμα θα την ατενίσω,
αυτήν, ήτις απρόσκλητος ελθούσα εδώ συνεπλήρωσε την δυστυχίαν μου;
Και όμως τι το φυσικώτερον να συνοδεύση η μήτηρ την κόρην της
ερχομένην εις την χαράν του γάμου της και να παραδώση φαιδρά και
ευτυχής το προσφιλές της τέκνον εις εμέ τον πατέρα του, τον
κακούργον πατέρα ; Και τι θα είπω προς την κόρην μου, την
ταλαίπωρον παρθένον ; Παρθένον είπα ; Αλλά μόλις έλθη εδώ θα την
αρπάσει εις τας αγκάλας του ως σύζυγον ο Αδης. Και αυτή, ικέτις
προ εμού, θα μοι είπη:—- Πατέρα μου, θέλεις λοιπόν να με θανατώσης
συ; Αυτός είναι ο γάμος, τον οποίον μοι ητοίμαζες; Ω! είθε και συ
και πας φίλτατός σου τοιούτους γάμους να τελέσητε. -—Και ο Ορέστης
μου παρών θα κλαίη χωρίς να εννοή, νήπιον ακόμη το πτωχόν. Ω, εις
ποίαν φρικώδη συμφοράν μ’έρριψε του Πάριδος ο γάμος !

ΧΟΡΟΣ
Τον ακούω και οίκτον δι' αυτόν αισθάνομαι. Καίτοι ξένη, δεν

δύναμαι να μη λυπηθώ διά την δυστυχίαν του ξένου τούτου βασιλέως.

ΜΕΝΕΛΑΟΣ
Αδελφέ, δος μοι να σφίγξω την χείρα σου !

ΑΓΑΜΕΜΝΩΝ
Ιδού, λάβε την. Είσαι συ ο ευτυχής  κ' εγώ ο άθλιος.

ΜΕΝΕΛΑΟΣ
Εις του Πέλοπος το όνομα ορκίζομαι, πατρός του πατρός μας, και εις
του Ατρέως, όστις μας εγέννησεν, ότι σοι λέγω κατ' ευθείαν απ'
αυτής της καρδίας μου αμιγές πάσης προσποιήσεως και προσθήκης ό,τι
φρονώ και αισθάνομαι. Είδον εκ των οφθαλμών σου ρέοντα τα δάκρυα
και εδάκρυσα και εγώ συγκινηθείς εξ οίκτου. Ανακαλώ, αδελφέ, όσους
πρότερον σοι είπον λόγους και δεν θέλω ν' αυξάνω τον πόνον σου.
Συμμερίζομαι την θλίψιν και τας σκέψεις σου και σε προτρέπω να μη
θανατώσης το τέκνον σου και να μη εξαγοράσης διά τοιαύτης θυσίας
την ιδικήν μου ευτυχίαν.  Διότι είναι άδικον συ μεν να στενάζης,
εγώ δε να χαίρω, ν' αποθνήσκωσιν οι του οίκου σου και οι ιδικοί
μου ν' απολαύωσι του φωτός της ζωής. Και τωόντι, τι λείπει εις εμέ;
Εάν έχω πόθον συζύγου,  μήπως δεν δύναμαι να λάβω άλλην ; Εγώ να
καταστρέψω τον αδελφόν μου διά ν' ανακτήσω την Ελένην, ν’
ανταλλάξω το αγαθόν μου αντί κακού ; Ωμίλουν προ ολίγου αληθώς ως
νέος απερίσκεπτος πριν εξετάσω και αντιληφθώ καλλίτερον τι είναι
να φονεύση τις τα τέκνα του.  Αλλά τώρα, καταμετρών την φοβεράν
αλήθειαν, αισθάνομαι εις την ψυχήν μου έλεος βαθύ διά την
ταλαίπωρον κόρην, κόρην αδελφού μου, μέλλουσαν να θυσιασθή χάριν
μιας τοιαύτης συζύγου μου. Και ποία σύγκρισις δύναται να υπάρξη
μεταξύ της  Ελένης και της θυγατρός σου; Όχι, ας διαλυθή και ας
απέλθη έξ Αυλίδος ο στρατός όθεν ήλθε. Συ δε, αδελφέ, παύσε
δακρύων και προκαλών και εις εμέ ομοίως δάκρυα. Εάν ο χρησμός
έδωκε και εις εμέ δικαίωμα επί της ζωής της κόρης σου, εγώ
παραιτούμαι και σοι αποδίδω το δικαίωμα τούτο. Αληθώς μεταβάλλω
όσα είπον πρότερον, αλλά το πράττω μεταπειθόμενος εξ ακαταμαχήτων
λόγων. Με μετέπεισεν η προς τον αδελφόν μου αγάπη. Είναι άξιον
χρηστού ανδρός να εκλέγη πάντοτε τα βέλτιστα.

ΧΟΡΟΣ
Ιδού λόγοι ευγενείς και αρμόζοντες εις απόγονον του Ταντάλου, του
υιού του Διός. Είσαι τωόντι άξιος των προγόνων σου, Ατρείδη.

ΑΓΑΜΕΜΝΩΝ
Εύγε, Μενέλαε, ότι παρά τας προσδοκίας μου και επαξίως σου αυτού
ωμίλησας ορθώς. Των αδελφών τας έριδας διεγείρει πάντοτε ο έρως
και η οικογενειακή πλεονεξία. Αλλ' εγώ αποστρέφομαι τοιαύτην
συγγένειαν πικράν εις αμφοτέρους. Εν τούτοις αμείλικτος τύχη
απαιτεί της κόρης μου τον φόνον.

ΜΕΝΕΑΑΟΣ
Τι λέγεις ; Και ποίος θα σε αναγκάση ποτέ να θανατώσης την κόρην
σου;

ΑΓΑΜΕΜΝΩΝ
Ολόκληρον το στράτευμα των Ελλήνων.

ΜΕΝΕΛΑΟΣ
Όχι, ποσώς. Αρκεί να την στείλης οπίσω εις το Άργος

ΑΓΑΜΕΜΝΩΝ
θα ηδυνάμην να το πράξω χωρίς να παρατηρηθή. Δεν θα κατορθώσω όμως
ν' αποφύγω άλλο τι.

ΜΕΝΕΛΑΟΣ
Ποίον; Δεν πρέπει να φοβήσαι τόσον τα πλήθη.

ΑΓΑΜΕΜΝΩΝ
Ο Κάλχας θ' ανακοινώση τον χρησμόν εις το στράτευμα.

ΜΕΝΕΛΑΟΣ
Αλλά δεν θα το πράξη βέβαια, εάν προ τούτου αποθάνη και ουδέν
ευκολώτερον τούτου.

ΑΓΑΜΕΜΝΩΝ
Οι μάντεις είναι γένος μοχθηρόν και φιλόδοξον.

ΜΕΝΕΛΑΟΣ
Και τούτο μισητόν και άχρηστον.

ΑΓΑΜΕΜΝΩΝ
Δεν φοβείσαι όμως έν άλλο πράγμα, το οποίον εγώ σκέπτομαι;

ΜΕΝΕΛΑΟΣ
Εάν δεν το ακούσω, δεν δύναμαι να γνωρίζω τι εννοείς.

ΑΓΑΜΕΜΝΩΝ
Ο γόνος του Σισύφου γνωρίζει τα πάντα.

ΜΕΝΕΛΑΟΣ
Εννοείς τον Οδυσσέα• αλλ' αυτός δεν θα θελήση βέβαια να βλάψη ούτε
σε ούτ' εμέ.

ΑΓΑΜΕΜΝΩΝ
Είναι πολύ πανούργος, ως γνωρίζεις, και πάντοτε συντάσσεται μετά
του πλήθους.

ΜΕΝΕΛΑΟΣ
Τωόντι. Έχει και το μέγα κακόν να ήναι λίαν φιλόδοξος.

ΑΓΑΜΕΜΝΩΝ
Φαντάσθητι λοιπόν τον Οδυσσέα να σταθή εν τω μέσω του
συνηθροισμένου στρατεύματος, να διακηρύξη δημοσία τον χρησμόν του
Κάλχαντος και να με κατηγορήση ότι, ενώ πρώτον υπεσχέθην να
θυσιάσω την κόρην μου εις την Αρτέμιδα, τώρα αρνούμαι να το πράξω.
Όλον τον στρατόν τότε εξεγείρων εις παραφοράν βεβαίως θά διατάξη
τους Έλληνας να θανατώσωσι μεν και σε και εμέ, να σφάξωσι δε την
κόρην μου. Αλλά, και αν ακόμη καταφύγω εις το Άργος, θα έλθουν εις
αυτάς τας κυκλωπείους Μυκήνας και κατασκάψαντες την πόλιν θα μας
αρπάσωσιν όλους εκείθεν. Ιδού η εικών της συμφοράς μου. Ω, εις
ποία φρικώδη δεινά οι θεοί μ’ εβύθισαν τον δυστυχή ! Προσπάθησον
καν, Μενέλαε, διατρέχων το στρατόπεδον, να μη μάθη από τούδε η
Κλυταιμνήστρα ό,τι μέλλει να συμβή μέχρις ου ο Άδης μου καταπίη
την κόρην μου. Ούτω τουλάχιστον θα έχω να κλαύσω ολιγώτερον.

(Προς τον Χορόν)

Σεις δε, ξέναι, κρατείτε μυστικόν ό,τι ηκούσατε.

(Ο Αγαμέμνωνκαι ο Μενέλαος απέρχονται).


ΠΑΡΟΔΟΣ ΔΕΎΤΕΡΑ


ΧΟΡΟΣ

(Στροφή).

Ευδαίμονες όσοι απολαμβάνουσι μετά σωφροσύνης και μετριότητος της
Αφροδίτης τα δώρα και εν ηρεμία ψυχής δέχονται το παράφορον πάθος,
όπερ ο χρυσοκόμης Έρως εις την καρδίαν ακοντίζει τόξα τανύων
διττά, τα μεν μακαρίας γλυκύτητος, τα δε πόνου ολεθρίου. Ω ωραία
Κύπρις, απότρεψον τα δεύτερα ταύτα βέλη από των ιδικών μας
θαλάμων. Μοι αρκεί να έχω μετρίαν καλλονήν, αγνούς όμως θέλω τους
πόθους μου, και δεν ζητώ τον σφοδρόν αλλά τον μέτριον έρωτα.

(Αντιστροφή).

Διάφοροι είναι οι χαρακτήρες και τα ήθη των ανθρώπων, μία όμως και
απλή η αρετή. Εις απόκτησιν δε της αρετής φέρει ασφαλώς η υγιής
ανατροφή και η εκπαίδευσις. Η αιδώς είναι της σοφίας γνώρισμα,
αύτη δε έχει και την υπέροχον χάριν να φωτίζη τον νουν προς
διάγνωσιν του καθήκοντος, του οποίου η εκπλήρωσις παρέχει αθάνατον
κλέος. Είναι μέγα αγαθόν να θηρεύη την αρετήν η μεν γυνή φεύγουσα
τον αθέμιτον έρωτα, ο δε ανήρ ασκών τας κοσμούσας αυτόν ποικίλας
δυνάμεις, δι’ ων αι πόλεις κραταιούνται.

(Επωδός).

Ω Πάρις, διατί να έλθης εις την Ελλάδα συ, όστις ανετράφης βοσκός
λευκών αγελάδων εις την τρωικήν Ίδην συρίζων βάρβαρα μέλη, και δι'
αυλού φρυγικού επεχειρήσας εδώ να ψάλης ήχους Ολυμπίους; Έζης
βόσκων εκεί καλάς γαλακτοφόρους δαμάλεις, ότε η περί κάλλους έρις
των θεαινών σ' εκάλεσε κριτήν εις την Ελλάδα προ των ελεφαντίνων
ανακτόρων των. Και όταν οι οφθαλμοί σου αντίκρυσαν τους οφθαλμούς
της Ελένης, αντήλλαξαν έρωτος φλόγα. Η έρις εκείνη των θεαινών,
άλλην έριδα γεννήσασα, φέρει τώρα την Ελλάδα μετά στόλου και
στρατού κατά της ακροπόλεως της Τροίας.


ΠΡΑΞΙΣ ΤΡΙΤΗ


ΣΚΗΝΗ Α’.
(Φαίνονται μακρόθεν η Κλυταιμνήστρα και η Ιφιγένεια εφ’ αμάξης
ερχόμεναι)

ΧΟΡΟΣ
Ω! ω ! πόσον μεγάλαι και λαμπραί είναι αι ευτυχίαι των μεγάλων !
να η Ιφιγένεια και η κόρη του Τυνδάρου, η Κλυταιμνήστρα, η
βασίλισσα. Τι ευγενείς βλαστοί ενδόξων γονέων, και προς ποίας
υψηλάς τύχας αποβλέπουσιν ! Οι υψηλοί και κραταιοί άνθρωποι
φαίνονται ως θεοί εις τους χαμηλούς και αδυνάτους. Κόραι της
Χαλκίδος, ας σταθώμεν εδώ να δώσωμεν την χείρα εις την βασίλισσαν,
όταν θα καταβή από της αμάξης όπως πατήση ασφαλώς το έδαφος. Ας
την υποδεχθώμεν με χείρα φιλόφρονα και ήθος γλυκύ, ίνα μη φοβηθή
μόλις φθάση εδώ η ωραία του Αγαμέμνονος κόρη και μη ταραχθώσι μηδ'
εκπλαγώσιν αι Αργείαι ξέναι, όταν μας ίδουωσι ξένας και ημάς.



ΣΚΗΝΗ Β’.



ΚΛΥΤΑΙΜΝΗΣΤΡΑ μετά του μικρού ΟΡΕΣΤΟΥ, ΙΦΙΓΕΝΕΙΑ, ΑΚΟΛΟΥΘΟΙ αυτού
νεάνιδες και ΧΟΡΟΣ

(Εισέρχονται, εφ’ αμάξης, ήτις ίσταται εις το βάθος).

ΚΛΥΤΑΙΜΝΗΣΤΡΑ
(προς τον Χορόν)

Αίσιος είναι δι’ ημάς οιωνός οι φιλόφρονες τρόποι και οι γλυκείς
λόγοι, δι’ ων μας υποδέχεσθε, και ελπίζω ότι εις γάμους τωόντι
ευτυχείς φέρω νύμφην την κόρην μου.

(Προς τους ακολούθους)

Λάβετε σεiς εκ της αμάξης τα γαμήλια δώρα της θυγατρός μου και
φέρετε τα μετά προσοχής εις την βασιλικήν σκηνήν. Έξελθε, κόρη
μου, της αμάξης και πάτησε εις το έδαφος τους αβρούς και
κουρασμένους πόδας σου. (Προς τον Χορόν). Σεις δε, νεάνιδες,
λάβετε την εις τας αγκάλας σας διά να καταβή εκ της αμάξης. Δόσατέ
μου τώρα τας χείρας σας να στηριχθώ καταβαίνουσα κ' εγώ. Σεις αι
άλλαι σταθήτε εκεί παρά τας κεφαλάς των ίππων, ίνα μη τρομάξουν μη
βλέποντες κανένα να στέκη πλησίον των. Σηκώσατε και τον μικρόν
αυτόν Ορέστην, τον υιόν του Αγαμέμνονος. Είναι ακόμη, βλέπετε,
τόσον μικρός ! Κοιμάσαι, παιδί μου; Σε απεκοίμισεν ο δρόμος της
αμάξης, αί; Σήκω τώρα και πλησιάζουν οι γάμοι οι ευτυχείς της
αδελφής σου. Σήκω και θα γίνης συγγενής ανδρός γενναίου, του υιού
της Νηρηίδος Θέτιδος, του ίσου προς θεούς. Έλα συ τώρα, Ιφιγένεια,
κάθισε πλησίον της μητρός σου, διά να δείξης εις αυτάς τας ξένας
πόσον είμαι ευτυχής. Α ! να ο πατήρ σου ο αγαπητός, χαιρέτισε τον,
κόρη μου.


ΣΚΗΝΗ Γ'.


ΑΓΑΜΕΜΝΩΝ και οι ΑΝΩΤΕΡΩ

ΙΦΙΓΕΝΕΙΑ
Μητέρα μου, άφες με να τρέξω πρώτη να εναγκαλισβώ σφιχτά στήθος με
στήθος τον πατέρα μου.

ΚΛΥΤΑΙΜΝΗΣΤΡΑ
Ω άναξ Αγαμέμνων, πολύτιμε μου σύζυγε, ιδού ήλθομεν πισταί εις την
πρόσκλησίν σου και πρόθυμοι.

ΙΦΙΓΕΝΕΙΑ
Θέλω να εναγκαλισθώ, πατέρα μου, τα στήθη σου. Μη οργισθής δι'
αυτό. Έχω τόσον καιρόν να σε ιδώ !

ΚΛΥΤΑΙΜΝΗΣΤΡΑ
Και πρέπει μάλιστα, παιδί μου. Γνωρίζω ότι εξ όλων μου των τέκνων
συ, περισσότερον αγαπάς τον πατέρα σου.

ΙΦΙΓΕΝΕΙΑ
Ω ! με πόσην χαράν σ' επαναβλέπω μετά τόσον καιρόν, πατέρα μου
αγαπητέ !

ΑΓΑΜΕΜΝΩΝ
Κ’ εγώ σε, κόρη μου. Ίση είναι και εμού η χαρά.

ΙΦΙΓΕΝΕΙΑ
Χαίρε, πάτερ μου. Α ! τι καλά έκαμες να με φέρης πλησίον σου !

ΑΓΑΜΕΜΝΩΝ
Δεν ηξεύρω αν έπραξα καλώς ή όχι.

ΙΦΙΓΕΝΕΙΑ
Αλλά διατί στρέφεις αλλού το βλέμμα, αφού είπες ότι μ’ επανείδες
χαίρων ;

ΑΓΑΜΕΜΝΩΝ
Αί, κόρη μου, είς βασιλεύς και αρχιστράτηγος έχει περί μυρίων
πραγμάτων να φροντίση.

ΙΦΙΓΕΝΕΙΑ
Άφες αύτας τας φροντίδας και σκέπτου μόνον περί εμού τώρα.

ΑΓΑΜΕΜΝΩΝ
Αλλά δεν βλέπεις ότι είμαι προσηλωμένος εις σε και μόνην ;

ΙΦΙΓΕΝΕΙΑ
Φαίδρυνε το πρόσωπον σου και κύτταξέ με με όλην την αγάπην σου.

ΑΓΑΜΕΜΝΩΝ
Να, σε βλέπω μετά χαράς, ως πάντοτε οσάκις σε βλέπω.

ΙΦΙΓΕΝΕΙΑ
Αλλά διατί από τους οφθαλμούς σου ρέουν δάκρυα ;

ΑΓΑΜΕΜΝΩΝ
Διότι θα χωρισθώμεν, κόρη μου, διά πολύν καιρόν.

ΙΦΙΓΕΝΕΙΑ
Δεν σ' εννοώ, πατέρα μου φίλτατε. Τι θέλεις να είπης ;

ΑΓΑΜΕΜΝΩΝ
Όσω λογικώτερον ομιλείς, τόσω περισσότερον με συγκινείς.

ΙΦΙΓΕΝΕΙΑ
Α ! τότε λοιπόν θα σου λέγω τρελλούς λόγους, διά να χαρής.

ΑΓΑΜΕΜΝΩΝ
(καθ’ εαυτόν:)

Οίμοι! να σιωπήσω πλέον είν' αδύνατον.
(Προς την Ιφιγένειαν)

Όχι, παιδί μου, ό,τι λέγεις είναι δι’ εμέ ευχάριστον.

ΙΦΙΓΕΝΕΙΑ
Μείνε, πάτερ μου, μαζή μας.  Μη φύγης εις τα ξένα.

ΑΓΑΜΕΜΝΩΝ
Αυτό κ' εγώ θέλω, αλλ’ ακριβώς διότι δεν δύναμαι να πράξω τούτο,
το οποίον θέλω, λυπούμαι τόσον.

ΙΦΙΓΕΝΕΙΑ
Άφες τα να χαθούν αυτά τα όπλα και τα εκ του Μενελάου δεινά.

ΑΓΑΜΕΜΝΩΝ
Αλλους αυτά θα καταστρέψουν, αφού πρώτον κατέστρεψαν εμέ.

ΙΦΙΓΕΝΕΙΑ
Πόσον καιρόν μας έλειπες καθήμενος εδώ εις τους κόλπους της
Αυλίδος !

ΑΓΑΜΕΜΝΩΝ
Και όμως ακόμη ο απόπλους του στόλου εμποδίζεται.

ΙΦΙΓΕΝΕΙΑ
Πού είναι αυτή η χώρα των Φρυγών, πάτερ μου ;

ΑΓΑΜΕΜΝΩΝ
Εκεί όπου είθε να μη εγεννάτο ποτέ ο υιός του Πριάμου Πάρις.

ΙΦΙΓΕΝΕΙΑ
Και θα με αφήσης λοιπόν διά να φύγης τόσον μακράν ;

ΑΓΑΜΕΜΝΩΝ
Και συ, κόρη μου, θα φύγης μακράν ως και ο πατήρ σου.

ΙΦΙΓΕΝΕΙΑ
Πόσον θα ήμην ευτυχής, εάν ήρμοζε να με λάβης μαζή σου εις αυτό
σου το ταξείδιον !

ΑΓΑΜΕΜΝΩΝ
Και συ θα ταξειδεύσης ως εγώ και θα ενθυμήσαι τον πατέρα σου εκεί.

ΙΦΙΓΕΝΕΙΑ.
Με την μητέρα μου θα ταξειδεύσω ή μόνη ;

ΑΓΑΜΕΜΝΩΝ
Μόνη, μακράν του πατρός και της μητρός σου.

ΙΦΙΓΕΝΕΙΑ
Λοιπόν με στέλλεις, πάτερ μου, να κατοικήσω εις άλλον οίκον ;

ΑΓΑΜΕΜΝΩΝ
Άφες αυτά. Αι νεάνιδες δεν πρέπει να γνωρίζουν τοιαύτα πράγματα.

ΙΦΙΓΕΝΕΙΑ
Σπεύσε τουλάχιστον να επιστρέψης εκ Φρυγίας προς εμέ, αφού νικήσης
εκεί.

ΑΓΑΜΕΜΝΩΝ
Πρέπει πρότερον να τελέσω εδώ μίαν θυσίαν.

ΙΦΙΓΕΝΕΙΑ
Δεν ημπορώ να ήμαι κ' εγώ εις αυτήν την θυσίαν με τους ιερείς, να
την ιδώ ευλαβώς ;

ΑΓΑΜΕΜΝΩΝ
θα την ίδης, κόρη μου, θα την ίδης, διότι θα ίστασαι πλησίον της
τραπέζης της θυσίας.

ΙΦΙΓΕΝΕΙΑ
Και θα χορεύσουν, πάτερ μου, περί τον βωμόν ;

ΑΓΑΜΕΜΝΩΝ
Πόσον σου ζηλεύω την άγνοιαν ! Ύπαγε τώρα, κόρη μου, εις τα δώματα
σου να σε ίδωσιν αι νεανίδες εκεί. Δός μου την χείρα και έν φίλημα
σου.

(Την ασπάζεται)

Φίλημα πικρόν, διότι πολύ μακρός θα ήναι ο χρόνος καθ’ ήν θα
μείνης μακράν του πατρός σου. Ω στήθος προσφιλές και παρειαί και
ξανθή κόμη ! Εις ποίαν δεινήν συμφοράν μας έφερεν η Τροία και η
Ελένη ! Παύω τους λόγους, διότι ορμώσιν ακάθεκτα εις τους
οφθαλμούς μου τα δάκρυα μόλις σε ήγγισα. Είσελθε εις τα δώματα.

(Η Ιφιγένεια εισέρχεται εις την σκηνήν).

ΣΚΗΝΗ Δ'.

ΑΓΑΜΕΜΝΩΝ, ΚΛΥΤΑΙΜΝΗΣΤΡΑ, ΧΟΡΟΣ

ΑΓΑΜΕΜΝΩΝ
Συγγνώμην, κόρη της Λήδας, ότι, μέλλων να δώσω την κόρην μου εις
τον Αχιλλέα, συνεκινήθην τόσον. Ευτυχής μεν είναι ο χωρισμός αλλ'
οδυνηρός πάντοτε διά τους γονείς, όταν ο πατήρ, ο τόσον μοχθήσας
διά την ανατροφήν των τέκνων του, τα παραδίδη εις άλλην
οικογένειαν.


ΚΛΥΤΑΙΜΝΗΣΤΡΑ
Δεν είμαι τόσον άφρων, ώστε να μη αναγνωρίζω δικαίαν την λύπην
σου. Και εγώ την αυτήν συγκίνησιν θα υποστώ καθ ην στιγμήν θα δώσω
το τέκνον μου εις γάμον. Αλλ' αυτό θέλει ο νόμος ο κοινωνικός,
παρερχομένου δε του χρόνου η οδύνη μετριάζεται. Ειπέ μοι τώρα περί
του γαμβρού, τον οποίον εξέλεξας. Γνωρίζω βεβαίως το όνομά του,
αλλ' επιθυμώ να μάθω το γένος του οποίου κατάγεται.

ΑΓΑΜΕΜΝΩΝ
Η Αίγινα εγεννήθη υπό του Ασωπού, ως ηξεύρεις.

ΚΛΥΤΑΙΜΝΗΣΤΡΑ
Ναι, αλλά σύζυγος αυτής εγένετο θεός τις άραγε ή θνητός, και
ποίος ;

ΑΓΑΜΕΜΝΩΝ
Ο Ζευς, όστις εξ αυτής εγέννησε τον Αιακόν, βασιλέα της Οινώνης.

ΚΛΥΤΑΙΜΝΗΣΤΡΑ
Και ποίος υιός του Αιακού τον εδέχθη εις τον θρόνον ;

ΑΓΑΜΕΜΝΩΝ
Ο Πηλεύς, όστις έλαβεν ως σύζυγον την κόρην του Νηρέως Θέτιδα.


ΚΛΥΤΑΙΜΝΗΣΤΡΑ
Με την θέλησιν άραγε του θεού Νηρέως, ή παρά την θέλησίν του;

ΑΓΑΜΕΜΝΩΝ
Ο Ζευς την εμνήστευσε και ο πατήρ της την έδωκεν εις γάμον.

ΚΛΥΤΑΙΜΝΗΣΤΡΑ
Και πού ετελέσθη ο γάμος, μήπως επί των κυμάτων του πελάγους;

ΑΓΑΜΕΜΝΩΝ
Εις τα μεγαλοπρεπή υψώματα του Πηλίου, εκεί ένθα ο Χείρων
κατοικεί.

ΚΛΥΤΑΙΜΝΗΣΤΡΑ
Εκεί όπου λέγουν ότι κατώκησε το γένος των Κενταύρων ;

ΑΓΑΜΕΜΝΩΝ
Ναι, εκεί οι θεοί ετέλεσαν τους γάμους του Πηλέως.

ΚΛΥΤΑΙΜΝΗΣΤΡΑ
Και ποίος ανέθρεψε τον Αχιλλέα, η Θέτις ή ο πατήρ του;

ΑΓΑΜΕΜΝΩΝ
Τον ανέθρεψεν ο Χείρων, διά να μη μάθη τα κακά ήθη των θνητών
ανθρώπων.

ΚΛΥΤΑΙΜΝΗΣΤΡΑ
Σοφός τωόντι ο ανατροφεύς, ο δε δώσας εις αυτόν το παιδίον
σοφώτερος.

ΑΓΑΜΕΜΝΩΝ
Τοιούτος λοιπόν είναι ο ανήρ, όστις θα γίνη σύζυγος της θυγατρός
σου.

ΚΛΥΤΑΙΜΝΗΣΤΡΑ
Άμεμπτος βέβαια. Και εις ποίαν πόλιν της Ελλάδος κατοικεί;

ΑΓΑΜΕΜΝΩΝ
Εις την χώραν της Φθίας, παρά τας όχθας του Απιδανού.

ΚΛΥΤΑΙΜΝΗΣΤΡΑ
Και εκεί μακράν θα φέρη την κόρην μας;

ΑΓΑΜΕΜΝΩΝ
Περί τούτου θ' αποφασίση αυτός ως σύζυγός της.

ΚΛΥΤΑΙΜΝΗΣΤΡΑ
Είθε να ζήσουν και οι δύο ευτυχείς. Και πότε άραγε θα τελεσθή ο
γάμος ;

ΑΓΑΜΕΜΝΩΝ
Όταν συμπληρωθή αισίως ο κύκλος της σελήνης.

ΚΛΥΤΑΙΜΝΗΣΤΡΑ
Ετέλεσας ήδη την προ του γάμου θυσίαν εις την θεάν ;

ΑΓΑΜΕΜΝΩΝ
Μέλω να την τελέσω τώρα, και εις τούτο ετοιμάζομαι.

ΚΛΥΤΑΙΜΝΗΣΤΡΑ
Και θα παραθέσης ύστερον γαμήλιον γεύμα ;

ΑΓΑΜΕΜΝΩΝ
Αφού πρώτον θυσιάσω εις τους θεούς όσα θύματα πρέπει.

ΚΛΥΤΑΙΜΝΗΣΤΡΑ
Ημείς δ' αι γυναίκες πού θα έχωμεν την γαμήλιον τράπεζαν;

ΑΓΑΜΕΜΝΩΝ
Εδώ, παρά τας πρύμνας των πλοίων.

ΚΛΥΤΑΙΜΝΗΣΤΡΑ
Έχει καλώς, και κατ’ ανάγκην τούτο θα γίνη. Είθε ν’ αποβώσιν
ευτυχώς τα πάντα.

ΑΓΑΜΕΜΝΩΝ
Όσον διά σε, αγαπητή μου σύζυγε, άκουσον και πράξον ό,τι θα σου
είπω.

ΚΛΥΤΑΙΜΝΗΣΤΡΑ
Είπε, τι θέλεις; Γνωρίζεις ότι πάντοτε σου είμαι ευπειθής.

ΑΓΑΜΕΜΝΩΝ
Εγώ και η Ιφιγένεια θα μείνωμεν εδώ, όπου και ο Αχιλλεύς.

ΚΛΥΤΑΙΜΝΗΣΤΡΑ
Και χωρίς εμού της μητρός πως είναι δυνατόν να πράξητε ό,τι εις
εμέ μόνην την μητέρα αρμόζει να πράξω ;

ΑΓΑΜΕΜΝΩΝ
Εγώ μεθ' όλου του στρατεύματος θα τελέσωμεν της κόρης μας τους
γάμους.

ΚΛΥΤΑΙΜΝΗΣΤΡΑ
Και εγώ πού θα ήμαι;

ΑΓΑΜΕΜΝΩΝ
Συ να επιστρέψης εις το Άργος, διά να φροντίζης περί των άλλων
θυγατέρων μας.

ΚΛΥΤΑΙΜΝΗΣΤΡΑ
Ν' αφήσω εδώ την κόρην μου ; Και ποίος θα κρατή την λαμπάδα του
γάμου ;

ΑΓΑΜΕΜΝΩΝ
Εγώ, ο πατήρ.

ΚΛΥΤΑΙΜΝΗΣΤΡΑ
Αυτό δεν επιτρέπεται. Μη λέγης άτοπα.

ΑΓΑΜΕΜΝΩΝ
Αλλά δεν αρμόζει να ευρίσκεσαι συ εν τω μέσω του πλήθους του
στρατού.

ΚΛΥΤΑΙΜΝΗΣΤΡΑ
Αλλ' εις εμέ, ήτις την εγέννησα, ανήκει και να την υπανδρεύσω.

ΑΓΑΜΕΜΝΩΝ
Έπειτα αι άλλαι θυγατέρες μας δεν πρέπει βέβαια να μένωσι μόναι
εις τον οίκον.

ΚΛΥΤΑΙΜΝΗΣΤΡΑ
Αυταί φυλάττονται ασφαλώς εις τους κλειστούς παρθενώνας των.

ΑΓΑΜΕΜΝΩΝ
Πείσθητι εις όσα σου λέγω.

ΚΛΥΤΑΙΜΝΗΣΤΡΑ
Όχι, μα την Ήραν την προστάτιδα του Άργους! Συ ως ανήρ πρέπει ν’
ασχολήσαι εις τα εκτός του οίκου, εγώ δε εις τα εντός, επομένως
και να παρίσταμαι εις τους γάμους της θυγατρός μου.

(Απέρχεται).

Αλλοίμονον ! Μάταιοι οι λόγοι μου. Απέτυχον ελπίσας ν’ απομακρύνω
την άτυχη μητέρα από του τρομερού θεάματος. Διά σοφισμάτων και
προφάσεων προς αυτά τα φίλτατά μου ομιλώ και ηττώμαι πανταχού.
Αλλ' ας υπάγω προς τον μάντιν Κάλχαντα, ίνα δυνηθώ να μάθω
σαφέστερον τις ο πόθος της θεάς, ο τόσον δι’ εμέ δυσμενής και διά
την Ελλάδα τόσον αλγεινός.   Ω! ο άνθρωπος ο φρόνιμος ή πρέπει να
έχη εις τον οίκον του γυναίκα χρηστήν και ενάρετον, ή να μη
νυμφεύεται ποτέ.
(Απέρχεται).


ΠΑΡΟΔΟΣ ΤΡΙΤΗ


ΧΟΡΟΣ

(Στροφή).

θα φθάση λοιπόν πάνοπλος επί των πλοίων ο κραταιός των Ελλήνων
στρατός εις τας αργυροδινείς εκβολάς του Σιμούντος, ένθα πυργούται
επί της Απολλωνείου Τροίας το Ίλιον, και όπου, ως ακούω, η μάντις
Κασσάνδρα, εστεμμένη με δάφνην θαλεράν, λύει τους ξανθούς
πλοκάμους της κόμης της, οσάκις ο θεός εμπνέων αυτήν τη επιβάλλει
χρησμωδόν μαντείαν.

(Αντιστροφή).

Και θα σταθώσιν ορθοί επί των επάλξεων του Ιλίου και περί τα τείχη
ένοπλοι οι Τρώες, όταν από του πελάγους φερόμενος επί των
μεγαλοπρεπών του πλοίων και ταχύ κωπηλατών ο διά χαλκών ασπίδων
ωπλισμένος ελληνικός στρατός θα πλησιάζη εις τα στόμια του
Σιμούντος, όπως αρπάση την αδελφήν των ουρανίων διδύμων Διοσκούρων
Ελένην και διά λόγχης και ασπίδος την επαναφέρη από της χώρας του
Πριάμου εις την γην της Ελλάδος.

(Επωδός).

Και βλέπω από τούδε τον ελληνικόν στρατόν να περικυκλώνη τα
πέτρινα τείχη της Περγάμου, της οχυράς των Φρυγών ακροπόλεως, διά
σιδήρου φονικού, να κόπτη και να σωρεύη κεφαλάς και, κυριεύων την

πόλιν, να  συλλαμβάνη θρηνούσας την γυναίκα και τας κόρας του
Πριάμου.  Κλαίουσα τότε η κόρη του Διός Ελένη θ' αποσπασθή μακράν
του συζύγου της.   Ω ! είθε ποτέ τοιαύτη  συμφορά να μη επέλθη
ούτε εις εμέ ούτε εις τους  απογόνους μου,  οποία θα πλήξη τας
χρυσοστολίστους Λυδάς  και Τρωάδας συζύγους, αίτινες, θρηνούσαι
παρά τους ιστούς των, θα λέγουν η μία προς την άλλην : — «Ποίος
άραγε των Ελλήνων κλαίουσαν σύρων με από της μακράς μου κόμης θα
με αποσπάση της ερειπωμένης πατρίδος μου; ». Και όλα ταύτα εξ
αιτίας σου,   Ελένη, κόρη του κύκνου με τον μακρόν λαιμόν, ως η
φήμη λέγει, βεβαιούσα ότι σ’ εγέννησεν η Λήδα ενωθείσα μετά του
Διός λαβόντος την μορφήν του πτηνού τούτου. Αυτά λέγει η φήμη,
εκτός αν οι ποιηταί διέδωκαν εις τους ανθρώπους παρηλλαγμένην περί
τούτων την αλήθειαν.



ΠΡΑΞΙΣ ΤΕΤΑΡΤΗ


ΣΚΗΝΗ Α'.


ΑΧΙΛΛΕΥΣ και ΧΟΡΟΣ

ΑΧΙΛΛΕΥΣ
Πού είναι ο αρχιστράτηγος των Ελλήνων; Τις εκ των θεραπόντων του
θ' απαντήση περί τούτου εις εμέ τον Πηλείδην Αχιλλέα, όστις ήλθον
εδώ εις την σκηνήν του να τον εύρω ; Όλοι μεν αναμένομεν εδώ αργοί
παρά τον Εύριπον, δεν είναι όμως ίση η αδημονία εις όλους. Άλλοι
εξ ημών, άγαμοι όντες, αφήκαν ερήμους εις την πατρίδα τους οίκους
των, άλλοι όμως έχουσιν εκεί και γυναίκα και τέκνα. Τόσον
ακατάσχετος είναι ο πόθος, τον οποίον αυτοί οι θεοί ενέπνευσαν εις
την Ελλάδα διά την εκστρατείαν ταύτην. Και εγώ μεν θα είπω διά
ταφορώντα εις εμέ αυτόν ό,τι θεωρώ  δίκαιον, πας άλλος δε ας είπη
επίσης ό,τι κρίνει διά τα καθ' εαυτόν. Εγώ, αφήσας την Φάρσαλον
και τον Πηλέα τον πατέρα μου, μένω εδώ εις τον Εύριπον, μόλις
διαπνεόμενον υπό αύρας ασθενούς, και μετά κόπου  συνέχω τους
ανυπομονούντας Μυρμιδόνας. Αλλ' αυτοί, αδιαλείπτως
δυσανασχετούντες, μοι επαναλαμβάνουσιν : — Έως πότε λοιπόν,
Αχιλλεύ, θα περιμένωμεν εδώ ;  Πότε τέλος πάντων θ' αποπλεύση ο
στόλος κατά του Ιλίου ; Πράξε ταχέως ό,τι θα πράξης ή άλλως
απόσυρε τον στρατόν και φέρε τον εις την πατρίδα, χωρίς να
περιμένης και να υφίστασαι τας αναβολάς των Ατρειδών.




ΣΚΗΝΗ Β’.


ΚΛΥΤΑΙΜΝΗΣΤΡΑ και οι ΑΝΩΤΕΡΩ

ΚΛΥΤΑΙΜΝΗΣΤΡΑ
Υιέ της θεάς Θέτιδος, ήκουσα εκ της σκηνής τους λόγους σου και
εξήλθον να σε ίδω.

ΑΧΙΛΛΕΥΣ (εν εκπλήξει).
Ω θεία αιδώς! Τις είναι η περικαλλής αυτή γυνή, η ενώπιον μου
ισταμένη ;

ΚΛΥΤΑΙΜΝΗΣΤΡΑ
Ουδόλως παράδοξον ότι δεν με γνωρίζεις, αφού μέχρι τούδε ήσο ξένος
προς ημάς. Χαίρω δε βλέπουσα ότι είσαι τόσον σεμνός.

ΑΧΙΛΛΕΥΣ
Τις είσαι ; Διατί ήλθες εις των Ελλήνων το στρατόπεδον, γυνή συ,
εν μέσω ενόπλων ανδρών ;

ΚΛΥΤΑΙΜΝΗΣΤΡΑ
Είμαι κόρη της Λήδας, Κλυταιμνήστρα ονομάζομαι και είμαι σύζυγος
του βασιλέως Αγαμέμνονος.

ΑΧΙΛΛΕΥΣ
Βραχείς και απέριττοι οι λόγοι σου. Εγώ τώρα αποσύρομαι, διότι μοι
επιβάλλει η αιδώς να μη συνομιλώ με γυναίκα.

ΚΛΥΤΑΙΜΝΗΣΤΡΑ
Μείνε· διατί φεύγεις ; Δος μοι την χείρα σου ως πρωτόλειον του
ευτυχούς σου γάμου.

ΑΧΙΛΛΕΥΣ
Τί λέγεις ; Εγώ να σοι δώσω την χείρα μου ; Αλλά εντρέπομαι τον
Αγαμέμνονα να εγγίσω ό,τι δεν μοι επιτρέπεται.

ΚΛΥΤΑΙΜΝΗΣΤΡΑ
Διατί δεν σοι επιτρέπεται, αφού λαμβάνεις εις γάμον την θυγατέρα
μου, υιέ της θαλασσίας θεάς Νηρηίδας ;

ΑΧΙΛΛΕΥΣ
Περί ποίου γάμου ομιλείς ;  Εκπλήττομαι, βασίλισσα. Πλάνη τις ίσως
υπαγορεύει τους λόγους σου.

ΚΛΥΤΑΙΜΝΗΣΤΡΑ
Σύνηθες είναι να συστέλλεται τις ενώπιον των νέων φίλων, και
μάλιστα όταν περί γάμου πρόκηται.

ΑΧΙΛΛΕΥΣ
Αλλ' ουδέποτε εγώ, βασίλισσα, υπεσχέθην γάμον μετά της θυγατρός
σου, ούτε εκ των Ατρειδών εγένετο προς εμέ τοιαύτη πρότασις.

ΚΛΥΤΑΙΜΝΗΣΤΡΑ
Αλλά τότε τί άραγε συμβαίνει; Ευλόγως λοιπόν σ' εκπλήττουν οι
λόγοι μου, αφού και εμέ εκπλήττουσιν οι ιδικοί σου.

ΑΧΙΛΛΕΥΣ
Σκέφθητι, πώς άραγε συμβαίνει τούτο. Και οι δυο τους αυτούς λόγους
έχομεν να ανακαλύψωμεν την αιτίαν της πλάνης, διότι ουδείς εξ ημών
βεβαίως ψεύδεται.

ΚΛΥΤΑΙΜΝΗΣΤΡΑ
Μήπως είμαι θύμα απάτης δεινής; να ετοιμάζω ανύπαρκτον γάμον ως
βέβαιον ήδη; Ω, η ιδέα αύτη μοι προξενεί εντροπήν.

ΑΧΙΛΛΕΥΣ
Κάποιος, φαίνεται, επεχείρησε να εμπαίξη και σε και εμέ,
βασίλισσα. Αλλά μη δίδης εις τούτο προσοχήν, και μη στενοχωρήσαι.

ΚΛΥΤΑΙΜΝΗΣΤΡΑ
Χαίρε, Αχιλλεύ. Δεν δύναμαι πλέον να σε ατενίζω κατά πρόσωπον,
αφού έστω και ακουσίως μου, σοι είπον λόγους ψευδείς αναξίως
εξαπατηθείσα.

ΑΧΙΛΛΕΥΣ
Το αυτό αισθάνομαι κ' εγώ, βασίλισσα. Εισέρχομαι εις την σκηνήν
αυτήν προς αναζήτησιν του συζύγου σου.

(Ενώ ο Αχιλλεύς προχωρεί ίνα εισέλθη εις την σκηνήν, εξέρχεται εξ
αυτής ο γέρων δούλος}.



ΣΚΗΝΗ Γ’.


ΠΡΕΣΒΥΤΗΣ και οι ΑΝΩΤΕΡΩ

ΠΡΕΣΒΥΤΗΣ
Στάσου, Αιακίδη. Έχω να είπω τι προς σε τον υιόν της θεάς και προς
σε, κόρη της Λήδας.

ΑΧΙΛΛΕΥΣ
Τις είσαι συ, όστις, ανοίξας την θύραν, με καλείς; Πως φαίνεσαι
περίφοβος;

ΠΡΕΣΒΥΤΗΣ
Είμαι δούλος. Δεν υπερηφανεύομαι διά τούτο βέβαια. Άλλ' ούτως
ηθέλησεν η τύχη.

ΑΧΙΛΛΕΥΣ
Τίνος είσαι δούλος ; Ιδικός μου βέβαια δεν είσαι. Τα ιδικά μου
πράγματα δεν είναι κοινά με τα του Αγαμέμνονος.

ΠΡΕΣΒΥΤΗΣ
Είμαι δούλος αυτής, ήτις ίσταται προ της σκηνής ταύτης. Διότι εις
αυτήν μ' έδωκεν ο πατήρ της, ο Τυνδάρεως.

ΑΧΙΛΛΕΥΣ
Περιμένω. Λέγε, διατί μ' εσταμάτησες εδώ, τί θέλεις να μοι είπης ;

ΠΡΕΣΒΥΤΗΣ

Μόνοι άραγε είσθε σεις οι δύο εδώ, οι παρά την σκηνήν ιστάμενοι ;

ΑΧΙΛΛΕΥΣ
Λέγε ως να είμεθα μόνοι. Έξελθε όμως πρώτον της βασιλικής σκηνής.

ΠΡΕΣΒΥΤΗΣ
Ω τύχη καλή και πρόνοια μου, σώσατε εκείνους τους οποίους θέλω να
σώσω.




ΑΧΙΛΛΕΥΣ
Ομιλεί περί μέλλοντος κινδύνου και οι λόγοι του εμφαίνουν φόβον.

ΚΛΥΤΑΙΜΝΗΣΤΡΑ
Σ' εξορκίζω εις την προς εμέ πίστιν σου, μη αναβάλλεις να μοι
είπης ό,τι έχεις.

ΠΡΕΣΒΥΤΗΣ
Συ γνωρίζεις καλώς πόσην αφοσίωσιν έχω προς σε και προς τα τέκνα

σου.

ΚΛΥΤΑΙΜΝΗΣΤΡΑ
Ναι, τωόντι, σε γνωρίζω πιστόν και αρχαίον λάτρην του οίκου μου.

ΠΡΕΣΒΥΤΗΣ
Και ότι ο βασιλεύς Αγαμέμνωνέλαβε και εμέ μεταξύ των πραγμάτων
της προικός σου.

ΚΛΥΤΑΙΜΝΉΣΤΡΑ
Αληθώς, ήλθες μαζή μου εις το Άργος και είσαι έκτοτε ιδικός μου
υπηρέτης.

ΠΡΕΣΒΥΤΗΣ
Ναι, ούτως έχει. Είμαι δε αφωσιωμένος εις σε περισσότερο ή εις τον
σύζυγόν σου.

ΚΛΥΤΑΙΜΝΗΣΤΡΑ
Φανέρωσε μου λοιπόν ό,τι έως τώρα μου κρύπτεις.

ΠΡΕΣΒΥΤΗΣ
Την κόρην σου θέλει να θανατώση διά της ιδίας του χειρός ο πατήρ
της.

ΚΛΥΤΑΙΜΝΗΣΤΡΑ
Πώς; Τι λόγον, γέρον, επρόφερες, τον οποίον αποτινάσσει μετά
φρίκης η ψυχή μου ; Είσαι παράφρων βέβαια.

ΠΡΕΣΒΥΤΗΣ
Ναι, σοι λέγω, θέλει να την φονεύση πλήττων δι’ εγχειριδίου τον
λευκόν λαιμόν της ατυχούς.

ΚΛΥΤΑΙΜΝΗΣΤΡΑ
Ω της δυστυχίας μου !  Παρεφρόνησε λοιπόν ο σύζυγός μου ;

ΠΡΕΣΒΥΤΗΣ
Όχι, έχει σώας τας φρένας, ουχί όμως και ως προς ταφορώντα εις σε
και την κόρην σου. Μόνον ως προς αυτά παραφρονεί.

ΚΛΥΤΑΙΜΝΗΣΤΡΑ
Διατί; Ποίος δαίμων μοχθηρός τον ωθεί εις έγκλημα τοιούτο;

ΠΡΕΣΒΥΤΗΣ
Θείος χρησμός, ως λέγει τουλάχιστον ο Κάλχας, διά να δυνηθή ν'
αποπλεύση ο στρατός.

ΚΛΥΤΑΙΜΝΗΣΤΡΑ
Πού; Ω ! ταλαίπωρος εγώ, ταλαίπωρος κ’ εκείνη την οποίαν μέλλει να
φονεύση ο πατήρ της !

ΠΡΕΣΒΥΤΗΣ
Εις τον οίκον του Δαρδάνου, διά ν' αναλάβη εκείθεν την Ελένην ο
Μενέλαος.

ΚΛΥΤΑΙΜΝΗΣΤΡΑ
Και είναι πεπρωμένον ν’ αποθάνη η Ιφιγένεια διά να επανέλθη η
Ελένη εις τον οίκον της ;

ΠΡΕΣΒΥΤΗΣ
Τώρα γνωρίζεις τα πάντα. Θα θυσιάση την κόρην σου ο πατήρ της εις
την Άρτεμιν.

ΚΛΥΤΑΙΜΝΗΣΤΡΑ
Πρόφασις λοιπόν ήτο ο γάμος, διά τον οποίον μ’έφεραν εδώ εκ του
Άργους;

ΠΡΕΣΒΥΤΗΣ
Ναι, διά να φέρης την κόρην μετά χαράς ως μέλλουσαν να υπανδρευθή
τον Αχιλλέα.

ΚΛΥΤΑΙΜΝΗΣΤΡΑ
Ω δυστυχής μου κόρη, ήλθες λοιπόν προς θάνατον εδώ ως και εγώ η
μήτηρ σου !

ΠΡΕΣΒΥΤΗΣ
Είναι αξία δακρύων πολλών η συμφορά και των δύο σας, δεινή δε του
Αγαμέμνονος η πράξις.

ΚΛΥΤΑΙΜΝΗΣΤΡΑ
Η δυστυχής εχάθην. Ακατάσχετα πλέον μου πλημμυρούσι τους οφθαλμούς
τα δάκρυα.

ΠΡΕΣΒΥΤΗΣ
Και είναι πολύ οδυνηρά τα δάκρυα της μητρός, ήτις χάνει τα τέκνα
της.

ΚΛΥΤΑΙΜΝΗΣΤΡΑ
Συ δε, γέρον, πόθεν έμαθες ταύτα ;

ΠΡΕΣΒΥΤΗΣ
Ηρχόμην φέρων προς σε ΔΕΥΤΕΡΑν επιστολήν κατόπιν της πρώτης, την
οποίαν είχες λάβει.

ΚΛΥΤΑΙΜΝΗΣΤΡΑ
Επιστολήν ίνα έλθω ή ίνα μην έλθω φέρουσα την κόρην μου προς
θάνατον;

ΠΡΕΣΒΥΤΗΣ
Ίνα μη την φέρης• διότι τότε είχεν επανέλθει ο σύζυγος σου εις τον
ορθόν νουν.

ΚΛΥΤΑΙΜΝΗΣΤΡΑ
Αλλά τότε διατί δεν μοι έφερες την επιστολήν εκείνην ;

ΠΡΕΣΒΥΤΗΣ
Διοτι μοι την αφήρεσεν ο Μενέλαος, όστις είναι ο αίτιος όλων
τούτων των κακών.

ΚΛΥΤΑΙΜΝΗΣΤΡΑ
Ήκουσας ταύτα, υιέ της Νηρηίδος και του Πηλέως;

ΑΧΙΛΛΕΑΣ
Ήκουσα την δεινήν σου συμφοράν, βασίλισσα. Αλλ' εγώ δεν θ' ανεχθώ
την προς εμέ ύβριν ταύτην.


ΚΛΥΤΑΙΜΝΗΣΤΡΑ
θα θανατώσουν, Αχιλλεύ, την κόρην μου εξαπατήσαντές με διά ψευδούς
μετά σου γάμου της.

ΑΧΙΛΛΕΥΣ
Εξοργίζει κ' εμέ η πράξις αύτη του συζύγου σου τόσον, ώστε δεν θα
μείνω ανεκδίκητος.

ΚΛΥΤΑΙΜΝΗΣΤΡΑ
Δεν ερυθριώ, θνητή εγώ, να πέσω προ των γονάτων σου του εκ θεάς
γεννηθέντος. Και πως να μείνω πλέον αξιοπρεπής ; Τι άλλο
σπουδαιότερον να με κάμψη δύναται ή η ζωή του τέκνου μου ;
Υπερασπίσθητι, της Θέτιδος υιέ, την δυστυχή μητέρα και εκείνην
ήτις, ψευδώς μεν άλλ' ελέχθη οπωσδήποτε, ότι θα ήτο σύζυγός σου.
Την έστεψα εγώ με άνθη ως νύμφην, ίνα σοι την φέρω εις γυναίκα,
και τώρα την συνοδεύω επί σφαγήν. Όνειδος θα ήναι διά σε, εάν δεν
την υπερασπίσης, διότι, και αν ακόμη δέν συνεζεύχθης εις γάμον
μετ' αυτής, ωνομάσθης όμως τουλάχιστον φίλτατος σύζυγος της
δυστυχούς παρθένου. Εις την παρειάν σου αυτήν, την οποίαν εγγίζω,
εις την δεξιάν σου χείρα, την οποίαν σφίγγω, εις της μητρός σου το
όνομα σ' εξορκίζω, μη την αφήσης ανυπεράσπιστον. Το όνομά σου αυτό
μ' έφερεν εδώ προς τον όλεθρον. Υπερασπίσθητι λοιπόν το ίδιον σου
όνομα. Δεν έχω η δυστυχής βωμόν να καταφύγω άλλον παρά τα γόνατά
σου. Ουδένα φίλον έχω εδώ περί εμέ. Όσον διά τον Αγαμέμνονα,
ήκουσας την σκληράν απόφασίν του. Είμαι, ως βλέπεις, ασθενής γυνή
εν μέσω ναυτικού στρατεύματος εξ ανδρών απειθαρχήτων, θρασέων μεν
προς το κακόν, χρησίμων όμως εις το αγαθόν, αρκεί να το θελήσωσιν.
Εάν λοιπόν συ εκτείνης προστάτιδα υπέρ εμού την χείρά σου,
εσώθημεν, άλλως απωλέσθημεν.

ΧΟΡΟΣ
Είναι δεινόν το τίκτειν, διότι παράγει πάντοτε τόσην στοργήν προς
τα τέκνα, ώστε χάριν αυτών αι μητέρες πάντα πόνον υφίστανται.

ΑΧΙΛΛΕΥΣ
Η γενναιόφρων ψυχή μου, ω βασίλισσα, ορμά συμπαθής προς την
λύπην σου, διότι έμαθε να πονή εις τας συμφοράς των άλλων ως και
να χαίρη εις τα ευτυχήματά των. Είναι συνετοί οι άνθρωποι οι
γνωρίζοντες να διάγωσι τον βίον εν μέτρω ορθώ. Υπάρχουν
περιστάσεις, καθ' ας η τελεία φρόνησις είναι δυσάρεστος, αλλά και
άλλαι, κατά τας οποίας είναι αναγκαία. Εγώ δε ανατραφείς υπό του
Χείρωνος, του ευσεβεστάτου των ανθρώπων, έμαθον να ήμαι ειλικρινής
το ήθος και το αίσθημα. Διά τούτο τότε μόνον θα υπακούσω εις τους
Ατρείδας, εάν διοικώσι καλώς. Και εδώ ως και εις την Τροίαν
ελεύθερος μένων θα πολεμήσω γενναίως όσον εξαρτάται απ' εμού. Σε
δε, ήτις τόσον άλγος εκ των φιλτάτων σου υπέστης, θ' ανακουφίσω
περιβάλλων σε διά τις συμπαθείας μου, όση είναι δυνατή εις άνδρα
νεαρόν ως εγώ. Και δεν θα σφαγή ποτέ υπό του πατρός της η κόρη
σου, αφού άπαξ ωνομάσθη μνηστή μου. Δεν θα επιτρέψω εις τον
βασιλέα σύζυγόν σου να μεταχερισθή εμέ ως όργανον εις τους σκοπούς
του, διότι άλλως αληθής φονεύς της θυγατρός σου, έστω και άοπλος,
θα είναι το ιδικόν μου όνομα, όπερ την έφερεν εδώ.   Ο σύζυγός σου
είναι ένοχος • αλλά και εμού η αθωότης θ' αμαυρωθή, εάν η δύστηνος
κόρη χάριν εμού και του μετ' εμού γάμου της απολεσθή, τόσον
αδοκήτως και αναξίως εξαπατηθείσα. Εάν ο σύζυγος σου την θανατώση
διά του εμού ονόματος, ο μεν Μενέλαος θα ελογίζετο εις το
μέλλον ανδρείος, εγώ δε ο αθλιέστατος των Ελλήνων και ανήρ
ουτιδανός, ουχί τέκνον του Πηλέως, αλλά κακούργου τινός. Μα τον
Νηρέα, τον ανατραφέντα επί των κυμάτων της θαλάσσης,  πατέρα της
μητρός μου Θέτιδος, ουδέ διά της άκρας των δακτύλων του ο
Αγαμέμνωνθα εγγίση την κόρην σου, ουδ’ αυτήν καν την εσθήτα της
θα θίξη. Άλλως, η μεν Σίπυλος, εξ ης οι δύο στρατηλάται κατάγονται
θα γίνη εις το μέλλον πόλις ένδοξος και ισχυρός κατά των βαρβάρων
προμαχών, το δε όνομα της Φθίας, τής πατρίδος μου, σιγή και αδοξία
θα καλύψη. Α ! όχι. Πικρά δι’ αυτόν θα εύρη ο Κάλχας της θυσίας τα
εφόδια. Τι μάντις είναι αυτός, αφού κατά το πλείστον μαντεύει
ψευδώς και, οσάκις αποτύχουν αι προρρήσεις του, διεκφεύγει
εντέχνως ; Δεν λέγω ταύτα, διά να λάβω την θυγατέρα σου εις
σύζυγον.  Μυρίαι κόραι θηρεύουν γάμον μετ εμού. Τα λέγω, διότι ο
Αγαμέμνωνμε προσέβαλε δεινώς. Εάν ήθελε να κάμη χρήσιν του
ονόματός μου, ίνα φέρη την κόρην εδώ, ώφειλε πρώτον να ζητήση
τούτο παρ' εμού.  Συ δε, βασίλισσα, ασμένως τότε θα εδέχεσο να μοι
δώσης την θυγατέρα σου εις γάμον και εγώ προθύμως θα εδεχόμην να
συνεκστρατεύσω μετά των λοιπών Ελλήνων προς το Ίλιον. Τώρα όμως
εις ουδέν με υπολογίζουν οι αρχιστράτηγοι, και ελευθέρως πράττουν
ό,τι θέλουν, είτε καλόν είτε κακόν. Αλλά ταύτα ταχέως θα λυθώσι
διά της σπάθης μου, την οποίαν και πριν ακόμη φθάσω εις το Ίλιον,
δεν θα διστάσω να βάψω εδώ εις το αίμα, εάν τις μου αφαιρέση την
κόρην σου. Μένε λοιπόν ήσυχος. Εάν προσέφυγες προς εμέ ως προς
θεόν, χωρίς θεός να ήμαι, θα γίνω τοιούτος διά σε.

ΧΟΡΟΣ
Ωμίλησας, Πηλείδη, επαξίως σου και της σεπτής θαλασσίας θεάς, ήτις
σ' εγέννησεν.

ΚΛΥΤΑΙΜΝΗΣΤΡΑ.
Ω, πως να σ’ επαινέσω τόσον, ώστε ούτε ως κόλακα αλλ' ούτε πάλιν
ως φειδωλήν εις την ευγνωμοσύνην μου να με θεωρήσης; Διότι οι
χρηστοί άνθρωποι, όταν υπερμέτρως παρ’ άλλων επαινώνται,
αποστρέφονται τους επαινούντας. Εντρέπομαι να σ' ενοχλώ διά των
στεναγμών του άλγους μου, πάσχουσα εγώ μόνη, σε, όστις δεν
μετέχεις της ιδικής μου συμφοράς. Είναι όμως ίδιον ευγενούς ανδρός
να βοηθή τους δυστυχούντας, έστω και αμέτοχος των παθημάτων των.
Αχιλλεύ, λυπήσου μας, διότι αληθώς είμεθα άξιαι λύπης. Σε
ωνειρεύθην γαμβρόν μου, και το γλυκύ μου τούτω όνειρον διελύθη
οικτρώς. Εάν η κόρη μου θανατωθή, σκέφθητι ότι ο θάνατος της θα
ήναι οιωνός απαίσιος διά τον μέλλοντα γάμον σου, και πρόλαβε το
κακόν τούτο. Αλλά. τι λέγω; Συ το είπες ήδη, άριστα εκδηλώσας την
απόφασίν σου απ' αρχής μέχρι τέλους των λόγων σου. Όταν συ
θελήσης, η κόρη μου βεβαίως θα σωθή. θέλεις τώρα να έλθη και αυτή
να περιπτυχθή τα γόνατα σου ως ικέτις ; Ανάρμοστον βεβαίως είναι
τούτο εις μίαν κόρην αλλ’ εάν το εγκρίνης, θα έλθη αιδήμων μεν
αλλά και μετά της ελευθερίας, ήτις αρμόζει εις την ειλικρίνειάν
της. Εάν, όμως και εν απουσία της λάβω την υπόσχεσίν σου, ας μείνη
εις τα δώματα της η κόρη, διότι κοσμεί αυτήν η σεμνότης. Η αιδώς
πρέπει να τηρήται, αλλ' εφ' όσον μόνον είναι δυνατόν.

ΑΧΙΛΛΕΥΣ
Όχι, βασίλισσα, μη φέρης προ εμού την κόρην σου. Δεν πρέπει να
δώσωμεν αφορμήν εις ψευδείς κακολογίας, διότι στρατός μένων
συνηγμένος και αργός πολεμικών ασχολιών, αγαπά να κακολογή τους
άλλους. Είτε με ικετεύετε, είτε μη, είναι το αυτό δί' εμέ. Έθεσα
ήδη προ εμού σκοπόν μέγαν, ν' αγωνισθώ όπως σας απαλλάξω του
δεινού κινδύνου. Αρκέσθητι εις τούτο και μόνον πειθομένη ότι σοι
ωμίλησα ειλικρινώς. Ν' αποθάνω, εάν οι λόγοι μου είναι ψευδείς και
δόλιοι.

ΚΛΥΤΑΙΜΝΗΣΤΡΑ
Ευτύχει, Αχιλλεύ, συ ο βοηθών τους δυστυχούντας.

ΑΧΙΛΛΕΥΣ
Άκουσον με τώρα, ίνα το πράγμα αισίως αποβή.

ΚΛΥΤΑΙΜΝΗΣΤΡΑ
Λέγε, τι θέλεις; Σε ακούω προθύμως.




ΑΧΙΛΛΕΥΣ
Ας προσπαθήσωμεν ακόμη να πείσωμεν τον πατέρα εις φρονιμωτέρας
αποφάσεις.

ΚΛΥΤΑΙΜΝΗΣΤΡΑ
Αλλ' είναι σκληρός και τον στρατόν φοβείται.

ΑΧΙΛΛΕΥΣ
Και όμως ο ορθός λόγος έχει μεγάλην την δύναμιν.

ΚΛΥΤΑΙΜΝΗΣΤΡΑ
Ασθενής η ελπίς. Αλλά λέγε τι πρέπει να πράξω.

ΑΧΙΛΛΕΥΣ
Ικέτευσέ τον κατά πρώτον να μη θανατώση την κόρην. Εάν επιμένη,
έλθε τότε προς εμέ. Διότι πιθανόν να πεισθή, και τότε ουδεμία
ανάγκη θα υπάρξη της ιδικής μου ενεργείας, αφού η κόρη ούτω θα
σωθή. Καί εγώ μεν θα ήμαι τότε προσφιλέστερος προς τον φίλον μου
Αγαμέμνονα, ο δε στρατός δεν θα με κατηγορήση, εάν διά του λόγου
μόνον και ουχί διά της βίας ενεργήσω. Όταν δε το πράγμα αποβή
καλώς, έστω και άνευ εμού, η ευχαρίστησις θα ήναι κοινή και εις σε
και εις τους φίλους.

ΚΛΥΤΑΙΜΝΗΣΤΡΑ
Ορθώς λέγεις, και θα πράξω ό,τι μοι υπαγορεύεις. Εάν όμως και μετά
τούτο αποτύχω πάλιν, πού θα σ' επανίδω ; Πού να τρέξω η ταλαίπωρος
να εύρω την βοηθόν σου χείρα;

ΑΧΙΛΛΕΥΣ
Άγρυπνος εγώ φύλαξ θα σε ακολουθώ όπου πρέπει, ίνα μη σε ίδη τις
διατρέχουσαν το στρατόπεδο των Ελλήνων παράφορον εκ της οδύνης και
καταισχυνθή το γένος του πατρός σου, διότι ο Τυνδάρεως ήτο μέγας
μεταξύ των Ελλήνων και θα ήτο ανάξιον αυτού να κακολογηθή το όνομά
του.

ΚΛΥΤΑΙΜΝΗΣΤΡΑ
θα γίνη ό,τι λέγεις. Διάτασσε και εγώ θα υπακούσω. Εάν θεοί
υπάρχουν, θα σε ανταμείψουν διά πάσης ευτυχίας, διότι είσαι
δίκαιος ανήρ. Εάν δεν υπάρχουν, μάταιος πας κόπος.

(Ο Αχιλλεύς και η Κλυταιμνήστρα απέρχονται.)



ΠΑΡΟΔΟΣ ΤΕΤΑΡΤΗ

ΧΟΡΟΣ


(Στροφή).

Ω, πόσον ήτο γλυκύς ο γαμήλιος παιάν του λιβυκού αυλού, της
χορευτικής κιθάρας και των καλαμίνων συρίγγων, ο διαχυθείς ανά το
δασώδες Πήλιον, ότε αι καλλιπλόκαμοι Πιερίδες Μούσαι, ελθούσαι εις
τους γάμους του Πηλέως και εξυμνούσαι διά μολπών μελωδικών την
Θέτιδα και τον Αιακίδην επί του όρους των Κενταύρων, εχόρευον κατά
το συμπόσιον των θεών κτυπώσαι το έδαφος διά των χρυσών αυτών
σανδάλων, ενώ ο γόνος του Δαρδάνου, ο εκ Φρυγίας Γανυμήδης, του
οποίου το κάλλος ήτο εις τον Δία τόσον προσφιλές, ήντλει εκ των
χρυσών κρατήρων το νέκταρ ! Τότε και αι πεντήκοντα κόραι του
Νηρέως εχόρευον εις τους γάμους εκείνους ελισσόμεναι εν κύκλω παρά
την λευκήν άμμον του αιγιαλού.

(Αντιστροφή).

Εστεμμένος διά φύλλων ελάτης και ο θίασος των εχόντων σώμα ίππου
και ανθρώπου Κενταύρων ήλθε και αυτός, ίνα μετάσχη του γεύματος
των θεών και του βακχείου κρατήρος. «Ω κόρη του Νηρέως, εκραύγαζον
ούτοι, προείπεν ήδη ο τα μέλλοντα γινώσκων φοιβόληπτος μάντις
Χείρων ότι θα γεννήσης υιόν, όστις μέγα κλέος θα φέρη εις την
Θεσσαλίαν. Ούτος ηγούμενος των Μυρμιδόνων οπλιτών θα επέλθη κατά
της κλεινής χώρας του Πριάμου, ίνα καταστρέψη αυτήν διά σιδήρου
και πυρός, φέρων χρυσότευκτα όπλα, έργα του Ηφαίστου, δωρηθέντα
εις αυτόν υπό της μητρός του θεάς Θέτιδος». Υπό τους ύμνους
τούτους ετέλεσαν τότε οι θεοί τον ευτυχή γάμον της πρώτης των
Θεογενών Νηρηίδων μετά του Πηλέως.

(Επωδός).

Και όμως σου της κόρης του Αγαμέμνονος την καλλιπλόκαμον κεφαλήν
θα στέψωσιν οι Έλληνες εδώ παρά την θάλασσαν, ως στέφουσι προς την
θυσίαν δάμαλιν αγνήν, ελθούσαν από ορεινών πετρίνων σπηλαίων, και
θα βάψουν δι’αίματος τον χιονόλευκόν σου λαιμόν, σου ήτις δεν
ανετράφης ως τα συνήθη θύματα υπό τους ήχους ποιμενικού αυλού ουδέ
υπό συρίγματα βουκόλων, αλλ' ως βασιλόπαις των Αργείων εις τους
κόλπους της μητρός προς γάμον ευτυχή. Φευ ! ποίαν αξίαν έχει η
αιδημοσύνη και η αρετή εκεί όπου επικρατεί η ασέβεια, όπου η αρετή
περιφρονείται, η ανομία υπερισχύει του νόμου και οι άνθρωποι δεν
συνασπίζονται, όπως αποτρέψωσι την θείαν οργήν ;


ΠΡΑΞΙΣ ΠΕΜΠΤΗ


ΣΚΗΝΗ Α'.


ΚΛΥΤΑΙΜΝΗΣΤΡΑ και  ΧΟΡΟΣ


ΚΛΥΤΑΙΜΝΗΣΤΡΑ
(εξερχομένη της σκηνής του Αγαμέμνονος)

Ήλθον ζητούσα τον βασιλέα σύζυγόν μου, όστις, εγκαταλιπών τα
δώματά του προ πολλού, είναι απών. Και η κόρη μου η δυστυχής
οδύρεται και κλαίει μαθούσα την θανάσιμον τύχην, την οποίαν ο
πατήρ της μελετά δι' αυτήν. Αλλ’ ιδού, ενώ περί αυτού λαλώ,
έρχεται ο Αγαμέμνωναυτός, όστις ετοιμάζεται να διαπράξη
ανοσιούργημα κατά του ιδίου του τέκνου.



ΣΚΗΝΗ Β'.



ΑΓΑΜΕΜΝΩΝ και οι ΑΝΩΤΕΡΩ.

ΑΓΑΜΕΜΝΩΝ
Επικαίρως σ' ευρίσκω εδώ, βασίλισσα, έξω της σκηνής, ίνα σοι είπω
εν απουσία της κόρης ημών λόγους τους οποίους δεν αρμόζει ν'
ακούωσιν αι μελλόνυμφοι παρθένοι.

ΚΛΥΤΑΙΜΝΗΣΤΡΑ
Ποίον είνε αυτό το επίκαιρον, περί του οποίου λέγεις, ΑΓΑΜΕΜΝΩΝ;

ΑΓΑΜΕΜΝΩΝ
Ύπαγε και στείλε την κόρην να έλθη μετ' εμού εις την θυσίαν, διότι
τα της θυσίας ταύτης είναι ήδη έτοιμα, και ο ιερός σίτος και το
καθαρτήριον πυρ και τα νεαρά μοσχάρια, των οποίων το μέλαν αίμα
πρέπει προ του γάμου να χυθή ενώπιον του βωμού της Αρτέμιδος.

ΚΛΥΤΑΙΜΝΗΣΤΡΑ
Οι λόγοι σου είναι αγαθοί, είθε όμως να ηδυνάμην και τας πράξεις
σου να ονομάσω τοιαύτας !

(Ανοίγει την θύραν της σκηνής).

Έξελθε, κόρη μου. Γνωρίζεις τώρα κάλλιστα τι ο πατήρ σου μέλλει να
πράξη διά σε. Έξελθε και λάβε μαζή σου υπό τον πέπλο  σου τον
αδελφόν σου, τον μικρόν Ορέστην.

(Η Ιφιγένεια εμφανίζεται επί της θύρας μετά του Ορέστου)

Ιδού, ήλθεν ευπειθής εις την πρόσκλησίν σου. Όσον διά τα λοιπά, θα
ομιλήσω και επί παρουσία της.


ΣΚΗΝΗ Γ’.


ΙΦΙΓΕΝΕΙΑ μετά του 0ΡΕΣΤ0Υ και οι ΑΝΩΤΕΡΩ

ΑΓΑΜΕΜΝΩΝ
Διατί κλαίεις, κόρη μου; Διατί δεν έχεις πλέον φαιδράν την όψιν,
αλλά προσήλωσας το βλέμμα εις το έδαφος και εκάλυψας το πρόσωπον
διά του πέπλου σου;

ΚΛΥΤΑΙΜΝΗΣΤΡΑ
Ω της δυστυχίας μου !  Πόθεν ν' αρχίσω λαλούσα ; Είναι τόσον εξ
ίσου μεγάλα τα δεινά μου, ώστε και το τελευταίον ακόμη εξ αυτών
ευλόγως διεκδικεί την πρώτην θέσιν.

ΑΓΑΜΕΜΝΩΝ
Αλλά τι συμβαίνει λοιπόν ; Διατί και αι δύο παρίστασθε ενώπιον μου
κατεχόμεναι υπό τόσης συγχύσεως και ταραχής;

ΚΛΥΤΑΙΜΝΗΣΤΡΑ
Αποκρίσου ειλικρινώς, Αγαμέμνων, εις όσα θα σ' ερωτήσω.

ΑΓΑΜΕΜΝΩΝ
Ουδεμία ανάγκη να με παρακάλεσης προς τούτο. Είμαι πρόθυμος ν’
ακούσω τα ερωτήματά σου.

ΚΛΥΤΑΙΜΝΗΣΤΡΑ
Είναι αληθές ότι θέλεις να θανατώσης την ιδικήν σου και ιδικήν μου
θυγατέρα ;

ΑΓΑΜΕΜΝΩΝ
Τι είπες ;  Ω ! πολύ φρικτόν λόγον επρόφερες και εφαντάσθης άμα,
βασίλισσα.

ΚΛΥΤΑΙΜΝΗΣΤΡΑ
Μη ταράττεσαι. Μάλλον αποκρίσου μοι εις ό,τι σε ηρώτησα.

ΑΓΑΜΕΜΝΩΝ
Εάν θέλης να σοι απαντώ λογικώς, πρέπει συ πρώτη ευλόγους
ερωτήσεις να μοι απευθύνης.

ΚΛΥΤΑΙΜΝΗΣΤΡΑ
Είναι τοιαύται. Μη διεκφεύγης λοιπόν, αλλ' αποκρίσου.

ΑΓΑΜΕΜΝΩΝ
Ω μοίρα και τύχη και δαίμον μου απαίσιε !

ΚΛΥΤΑΙΜΝΗΣΤΡΑ
Όχι σου μόνον, αλλά και εμού και αυτής εδώ της κόρης, όλων
δυσμοίρων.

ΑΓΑΜΕΜΝΩΝ
Αλλά ποίος σε ηδίκησε ;

ΚΛΥΤΑΙΜΝΗΣΤΡΑ
Συ ερώτας εμέ περί τούτου ; Α ! η τέχνη σου στερείται τέχνης,
ΑΓΑΜΕΜΝΩΝ.

ΑΓΑΜΕΜΝΩΝ
Εχάθην. Το μυστικόν μου επροδόθη.

ΚΛΥΤΑΙΜΝΗΣΤΡΑ
Περιττόν να κοπιάζης ομιλών• έμαθον καλώς ό,τι μέλλεις καθ’ ημών
να διαπράξης. Γνωρίζω τα πάντα.   Εξ αυτής της σιωπής σου, εξ
αυτών των στεναγμών σου ελέγχεσαι ομολογών την αλήθειαν.

ΑΓΑΜΕΜΝΩΝ
Ιδού σιωπώ. Τι το όφελος να προσθέσω διά ψεύδους και αναισχυντίαν
εις τας άλλας συμφοράς;

ΚλΥΤΑΙΜΝΗΣΤΡΑ
Άκουσον λοιπόν, θα σοι ομιλήσω απροκαλύπτως τώρα και άνευ
αινιγματωδών και  πλαγίων περιφράσεων.   Ως πρώτην κατά σου
κατηγορίαν μου προτάσσω ότι μ’ ενυμφεύθης παρά την θέλησίν μου
φονεύσας τον πρώτον μου σύζυγον Τάνταλον και απαγαγών εμέ διά της
βίας. Συνέτριψας δε κατά γης την κεφαλήν του βρέφους μου αποσπάσας
αυτό βιαίως από των μαστών μου. Τότε οι αδελφοί μου Διόσκουροι,
επί λευκών ίππων αναβάντες, επήλθον κατά σου εκδικηταί• αλλ' ο
γέρων πατήρ μου Τυνδάρεως σ' έσωσε, προσφυγόντα προς αυτόν ικέτην,
και ιδού συ εκ νέου σύζυγός μου. Θα ομολογήσης βέβαια ότι,
συνδιαλλαγείσα προς σε, υπήρξα έκτοτε και διά σε και διά τον οίκον
μου γυνή ανεπίληπτος. Σύζυγος δε σώφρων και πιστή, εμερίμνων
πάντοτε προς ευδαιμονίαν του οίκου σου, ώστε συ και εισερχόμενος
εις αυτόν να χαίρης και εξερχόμενος να θεωρής σεαυτόν ευτυχή.
Γνωστόν είναι πόσον σπάνιον  εύρημα διά τον άνδρα αποτελεί τοιαύτη
σύζυγος και πόσον εξ εναντίας πολυάριθμοι είναι αι κακαί γυναίκες.
Σου εγέννησα αυτόν τον υιόν και τρεις θυγατέρας• εκ τούτων δέ συ
επιχερείς τώρα να με αποστερήσης της μιας τόσον ασπλάγχνως. Εάν
σ'ερωτήση τις προς ποίον σκοπόν θα την θανατώσης, ειπέ, τί θ'
απαντήσης; θέλεις ν' απαντήσω εγώ αντί σου ; Διά ν' αναλάβη την
Ελένην ο Μενέλαος. Ω της μωρίας, να δίδη τις τα τέκνα του εις
αντάλλαγμα ανοσίας γυναικός ! Ν’ αγοράζη τα μισητότατα διά των
φιλτάτων ! Ειπέ μοι, εάν τώρα εκστρατεύσας με αφήσης εις τον οίκον
σου και απουσιάσης εις την ξένην γην επί έτη μακρά, ποίον άραγε
αίσθημα νομίζεις ότι θα μου πληροί την καρδίαν, όταν θα βλέπω εκεί
τα καθίσματα κενά, έρημα τα δώματα των θυγατέρων μου, και θα
κάθημαι μόνη κλαίουσα και θρηνολογούσα την κόρην μου αυτήν
αδιαλείπτως ; «Κόρη μου, θα λέγω σ’ εθανάτωσε ο πατήρ σου, αυτός
όστις σ' εγέννησεν, αυτός ο ίδιος, όχι διά ξένης αλλά διά της
ιδίας του χειρός. Ιδού ποίαν ευεργεσίαν αυτός αναχωρών έκαμε προς
τον οίκον του». Και όταν επιστρέψης εκ της εκστρατείας εις την
πατρίδα, η υποδοχή, την οποίαν εγώ και αι υπόλοιποι θυγατέρες θα
σου κάμωμεν, θα ήναι η πρέπουσα εις την τοιαύτην πράξην σου. Ω,
προς θεών, μη μ' εξαναγκάσης να φανώ κακή προς σε και μη αδικήσης
και τον εαυτόν σου συ ο ίδιος. Σκέψου προς στιγμήν, εάν θυσιάσης
την κόρην σου ποίας άραγε ευχάς θα προφέρεις κατά τας στιγμάς της
θυσίας ; ποίον δώρον θα ζητήσης παρά της θεάς σφάζων το τέκνον
σου; Βεβαίως δυστυχής θα είναι η επάνοδός σου όσον μυσαρά η
εντεύθεν αναχώρησίς σου. Αλλά μήπως είναι δίκαιον να ευχηθώ εγώ
αγαθόν τι δια σε; θα ήτο το αυτό ως να εθεώρουν αδίκους τους θεούς
ζητούσα παρ' αυτών αγαθά υπέρ κακού συζύγου. Όταν δ' επανέλθης εις
το Άργος, νομίζεις ότι θα εναγκαλισθής τότε τα τέκνα σου ; Όχι,
τούτο πλέον θα ήναι διά σε αδύνατον. Διότι ποίον εκ των τέκνων σου
θα σε ατενίση τότε μετά στοργής, αφού θα φοβήται μήπως το φονεύσης
και αυτό, προτιμών αυτό των άλλων ; Ειπέ μοι, εύλογος τις άραγε
ανάγκη να διηγόρευσε τοιαύτην απόφασίν ή μήπως η φιλοδοξία σου,
διά να επαίρεσαι ως τάχα βασιλεύς και αρχιστράτηγος; Εάν ήσο
δίκαιος, θα έλεγες προς τους Έλληνας: «θέλετε να εκπλεύσωμεν κατά
της Τροίας ; Ας ρίψωμεν κλήρον τίνος εξ ημών η θυγάτηρ πρέπει ν'
αποθάνη». Αυτό απήτει η ισότης, και όχι να προσφέρης μόνος συ την
κόρην σου εις τους Έλληνας θύμα προς σφαγήν. Ή, τουλάχιστον,
ώφειλε μάλλον ο Μενέλαος να θανατώση την κόρην του Ερμιόνην χάριν
της μητρός της, διότι η υπόθεσις αποβλέπει αυτόν τον ίδιον. Τώρα
όμως εγώ μεν, ήτις υπήρξα πιστή σύζυγός σου, θα στερηθώ της κόρης
μου, η δε απιστήσασα θα ευδαιμονή έχουσα εις τον εν Σπάρτη οίκον
της αβλαβή την θυγατέρα της. Αποκρίσου μοι, εάν σφάλλωμαι. Εάν
όμως οι λόγοι μου ήναι ορθοί, ω, τότε έσω λογικός και μη θανατώσης
την ιδικήν σου και ιδικήν μου κόρην.

ΧΟΡΟΣ
Πείσθητι, άναξ, εις τους λόγους της. Οι γονείς πρέπει ν'
αγωνίζωνται ομού προς σωτηρίαν των τέκνων των. Ουδείς δύναται ν’
αμφιβητήση τούτο.

ΙΦΙΓΕΝΕΙΑ
Ω πάτερ μου, εάν είχον την δύναμιν της φωνής του Ορφέως, ώστε
ψάλλουσα να πείθω τας πέτρας να με υπακούουν και διά των λόγων μου
να γοητεύω τους ανθρώπους, θα το έπραττον και κατά την στιγμήν
αυτήν.  Αλλά, αφού τοιαύτην δύναμιν δεν έχω, τα δάκρυα μου λάβε
καν, τα μόνα τα οποία να σοι δώσω δύναμαι. Αντί ικετηρίου κλάδου
ελαίας ρίπτω εις τα γόνατά σου το σώμα μου αυτό, το οποίον αυτή
εδώ σοι εγέννησε, και σε ικευτεύω, μη με θανατώσης τόσον νέαν.
Είναι τόσον γλυκύ το φως της ζωής !   Ω, μη με στείλης να βλέπω τα
υπό την γην. Πρώτη εγώ σε απεκάλεσα πατέρα και συ πρώτην εμέ κόρην
σου. Δεν ενθυμείσαι ότι πρώτη εγώ καθήμενη εις τα γόνατα σου σ'
εφίλουν και σ' εθώπευα ως και συ εμέ ; Και μοι έλεγες: — «Άραγε θ’
αξιωθώ να να σε ιδώ ποτέ, κόρη μου, ευτυχή ευτυχούς ανδρός σύζυγος
πλήρη ζωής και ακμής, επαξίως της καταγωγής σου;» — Εγώ δε πάλιν
θωπεύουσα την γενειάδα σου, ως και τώρα, διά της χειρός μου
έλεγον:— «Κ’ εγώ θα σε υποδεχθώ άραγε ποτέ, γέροντα πλέον, πατέρα
μου, εις την οικίαν μου, και θα σοι αποδώτω ευγνώμων τους τόσους
κόπους, τους οποίους κατέβαλες, διά να με αναθρέψης; » Εγώ τα
ενθυμούμαι όλα αυτά, αλλά συ τα ελησμόνησας, αφού θέλεις να με
θανατώσης. Ω, μα τον Πέλοπα, μα τον Ατρέα τον πατέρα σου και μα
την μητέρα μου αυτήν, η οποία πρώτον πόνον δι' εμέ ησθάνθη όταν μ'
εγέννα και δεύτερον τούτον σήμερον ότε με χάνει, ποίαν σχέσιν έχω
εγώ με τον γάμον του Πάριδος και της Ελένης ; Διατί να χαθώ εγώ,
πατέρα μου, δι' αυτούς ; Κύτταξέ με με βλέμμα συμπαθές, φίλησέ με,
να φέρω τουλάχιστον μαζή μου προς ενθύμησιν το βλέμμα και το
φίλημά σου εκεί όπου θα υπάγω, εάν δεν εισακούσης την παράκλησίν
μου. Ορέστη, αδελφέ μου, είσαι πολύ μικρός ώστε να βοηθήσης την
αγαπητήν σου αδελφήν, αλλά κλαύσε και συ και παρακάλεσε τον πατέρα
μας να μη θανατώση την αδελφήν σου. Τας συμφοράς αισθάνονται κάπως
και τα νήπια. Ιδού, πατέρα μου, και αυτός ακόμη ο Ορέστης σε
ικετεύει έστω και σιωπών. Λυπήσου με και φείσθητι της ζωής μου.
Να, και τα δύο φίλτατά σου τέκνα, αυτός μεν νήπιον ακόμη, εγώ δε
νέα ήδη, σε ικετεύομεν απτόμενοι του γενείου σου. Α ! θα νικήσω,
αν τούτο μόνον ακούσης το οποίον θα σοι ειπώ : Είναι τόσον γλυκύ,
πατέρα μου, αυτό το φως της ζωής, και τόσον ψυχρά και σκοτεινά τα
υπό την γην ! Παράφρων είναι όστις ποθεί τον θάνατον! Καλλίτερον
να ζη τις δυστυχής παρά ν' αποθάνη ευτυχής.

ΧΟΡΟΣ
Ιδού το έργον σου, αθλία Ελένη. Παλαίουσιν οι Ατρείδαι προς τα
τέκνα των χάριν σού και των ερώτων σου.

ΑΓΑΜΕΜΝΩΝ
Εγώ αγαπώ τα τέκνα μου, αλλ' έχω και αρκούσαν σύνεσιν, όπως εννοώ
ποία πράγματα είναι άξια οικτιρμού και ποία όχι, διότι άλλως θα
ήμην παράφρων. Είναι δι’ εμέ δεινώς αλγεινόν, βασίλισσα, το να
τολμήσω ταύτα, αλλ' εξ ίσου αλγεινόν και το να μη τα τολμήσω.
Διότι υπέρτατον καθήκον μοι επιβάλλει να το πράξω. Ίδετε περί ημάς
πόσος είναι ο εδώ συνηθροισμένος στόλος και στρατός, πόσοι
βασιλείς των Ελλήνων κατάφρακτοι εξ όπλων και χαλκών ασπίδων, και
όμως μη δυνάμενοι ν’ απέλθωσι, κατά των τειχών του Ιλίου ουδέ να
κυριεύσωσι την περίφημον ακρόπολιν της Τροίας, εάν εγώ δεν θυσιάσω
σέ, κόρη μου, ως λέγει ο μάντις Κάλχας. Τόσον λυσσώδης πόθος
παραφέρει τον στρατόν των Ελλήνων να πλεύσωσιν ως τάχιστα κατά της
χώρας των βαρβάρων και εκδικήσωσι την αρπαγήν της ελληνίδος
συζύγου, ώστε, εάν εγώ απειθήσω εις την προσταγήν της θεάς, θα
φονεύσουν και τας εν Άργει θυγατέρας μου και υμάς εδώ και εμέ
αυτόν ακόμη. Όχι,  κόρη μου, δεν υπακούω εγώ δουλικώς εις τον
Μενέλαον ούτε πράττω τι διότι αυτός το θέλει. Υπακούω εις μόνην
την Ελλάδα, ήτις κατ' ανάγκην αναπόδραστον απαιτεί παρ' εμού εκών
άκων να σε θυσιάσω. Η ανάγκη της πατρίδος είναι πολύ ανωτέρα ημών
πρέπει δε, κόρη μου, εφ' όσον εξαρτάται από σου και απ' εμού, να
διατηρώμεν ελευθέραν την πατρίδα μας και, Έλληνες όντες, να μη
ανεχθώμεν ώστε βάρβαροι ν' αρπάζουν τας συζύγους μας.

(Απέρχεται).


ΣΚΗΝΗ Δ'.


ΚΛΥΤΑΙΜΝΗΣΤΡΑ—ΙΦΙΓΕΝΕΙΑ—ΧΟΡΟΣ




ΚΛΥΤΑΙΜΝΗΣΤΡΑ
Φεύγει! Αχ, κόρη μου, και σεις, ξέναι, ω της δυστυχίας μου,
ταλαίπωρος εγώ! Φεύγει, παιδί μου, και σε παραδίδει εις του Άδου
τας αγκάλας.

ΙΦΙΓΕΝΕΙΑ
Ω της δυστυχίας μου, μητέρα μου ! Κλαίω κ’ εγώ διά των ιδίων λόγων
ως και συ, αφού ο αυτός πόνος μας κατασπαράττει και τας δύο.
Σβύνεται πλέον δι' εμέ το φως τούτο του ηλίου. Οίμοι, οίμοι,
χιονόβλητοι κοιλάδες της Τροίας και σεις βουνά της Ίδης, όπου ο
Πρίαμος, αποσπάσας από της μητρικής αγκάλης έρριψέ ποτε προς
θάνατον το απαλόν βρέφος Πάριν, όστις διά τούτο ελέγετο Ιδαίος υπό
των Φρυγών! Ω! είθε αυτός, όστις ως βουκόλος εν μέσω βοών
ανετράφη, είθε να μη ήρχετο ποτέ να κατοικήση παρά τα ύδατα τα
διαφανή, όπου κείνται των Νυμφών αι κρήναι και ανθούσι λειμώνες
χλοεροί, όπου αι θεαί δρέπουν υακίνθους και ρόδα καλλίχροα, και
όπου ήλθε ποτέ η Παλλάς, η πανούργος Αφροδίτη και η Ήρα μετά του
Ερμού, του αγγέλου του Διός, επαιρόμεναι η μεν Αφροδίτη διά τους
πόθους ους εμπνέει, η Παλλάς διά το δόρυ της, η δε Ήρα ως σύνευνος
του υπερτάτου των θεών Διός, ίνα συναγωνισθώσιν επί καλλονή. Και ο
αγών εκείνος, ω καλαί νεάνιδες, εις μεν τους Έλληνας έφερε κλέος,
εις εμέ δε τον θάνατον, θυσιαζομένην ήδη εις την Άρτεμιν χάριν της
προς την Τροίαν εκστρατείας. Και τώρα, μητέρα μου, μητέρα μου
αγαπητή, ο γεννήσας με πατήρ φεύγει και με αφίνει έρημον. Ω την
ταλαίπωρον, πόσον πικρά δι' εμέ υπήρξεν αυτή η απαισία Ελένη ! με
φονεύουν, μητέρα μου, με σφάζει αδίκως άδικος πατήρ. Ω, είθε να μη
εδέχετο ποτέ εις αυτούς εδώ τους κόλπους της η Αυλίς τα σκάφη των
χαλκεμβόλων τούτων κατά της Τροίας πλοίων ή να μη έστελλεν
αντίθετον εις αυτά ο Ζευς τον άνεμον εδώ εις τον Εύριπον, ο Ζευς,
όστις κατ' αρεσκείαν τρέπει την αύραν, εις άλλα μεν πλοία προς
χαράν, εις άλλα δε προς λύπην, άλλα στρέφει κατά την ανάγκην, άλλα
κινεί προς το πέλαγος και άλλα αναγκάζει ν' αναβάλλουν τον
απόπλουν περιμένοντα. Ω, πόσον βασανισμένον είναι το γένος των
ανθρώπων και πόσον αγωνιά παλαίον κατά της ανάγκης ! Οίμοι, πόσας
συμφοράς και πόνους έφερεν εις την Ελλάδα η κόρη του Τυνδάρου !

ΧΟΡΟΣ
Σε λυπούμαι, ταλαίπωρε κόρη, ότι αθώαν σε σπαράσσει αδίκως τύχη
άσπλαχνος.

ΙΦΙΓΕΝΕΙΑ
Μητέρα μου, βλέπω πλήθος ανδρών να πλησιάζη εδώ.

ΚΛΥΤΑΙΜΝΗΣΤΡΑ
Είναι ο Αχιλλεύς, ο υιός της θεάς, διά τον οποίον ήλθες εδώ εις
την Αυλίδα.

ΙΦΙΓΕΝΕΙΑ
Θεραπαινίδες, ανοίξατε μου γρήγορα την θύραν να κρυβώ εις την
σκηνήν.

ΚΛΥΤΑΙΜΝΗΣΤΡΑ
Πως φεύγεις, κόρη μου ;

ΙΦΙΓΕΝΕΙΑ
Εντρέπομαι να ιδώ τον Αχιλλέα.

ΚΛΥΤΑΙΜΝΗΣΤΡΑ
Διατί;

ΙΦΙΓΕΝΕΙΑ
Η δυστυχής έκβασις του μελετηθέντος γάμου μοι φέρει εντροπήν.

ΚΛΥΤΑΙΜΝΗΣΤΡΑ
Δεν επιτρέπουν τώρα αι περιστάσεις τοιαύτην συστολήν. Εάν
δυνάμεθα ακόμη να ενεργήσωμεν μετά τινος ελπίδος, ας μείνη κατά
μέρος η σεμνότης.


ΣΚΗΝΗ Ε'.


ΑΧΙΛΛΕΥΣ ακολουθούμενος υπό ανδρών ενόπλων και ΟΙ ΑΝΩΤΕΡΩ.

ΑΧΙΛΛΕΥΣ
Δύστηνε βασίλισσα, της Λήδας τέκνον ....

ΚΛΥΤΑΙΜΝΗΣΤΡΑ
Δύστηνος τωόντι.

ΑΧΙΛΛΕΥΣ
Φήμη φοβερά διατρέχει των Ελλήνων το στρατόπεδον.

ΚΛΥΤΑΙΜΝΗΣΤΡΑ
Ποία φήμη; Λέγε μοι.

ΑΧΙΛΛΕΥΣ
Περί της θυγατρός σου.

ΚΛΥΤΑΙΜΝΗΣΤΡΑ
Ω του απαισίου σου λόγου !

ΑΧΙΛΛΕΥΣ
Φωνάζουν ότι πρέπει, να σφαγή.

ΚΛΥΤΑΙΜΝΗΣΤΡΑ
Και δεν υπάρχει κανείς ο αντιλέγων;

ΑΧΙΛΛΕΥΣ
Κ' εγώ ο ίδιος διέτρεξα κίνδυνον.

ΚΛΥΤΑΙΜΝΗΣΤΡΑ
Ποίον κίνδυνον, φίλε ;

ΑΧΙΛΛΕΥΣ
Να λιθοβοληθώ.

ΚΛΥΤΑΙΜΝΗΣΤΡΑ
Διότι θέλεις να σώσης την κόρην μου;

ΑΧΙΛΛΕΥΣ
Ναι.

ΚΛΥΤΑΙΜΝΗΣΤΡΑ
Και ποίος θα ετόλμα να σ' εγγίση καν;

ΑΧΙΛΛΕΥΣ
Όλοι οι Έλληνες.

ΚΛΥΤΑΙΜΝΗΣΤΡΑ
Και ο στρατός των Μυρμιδόνων πού ήτο;

ΑΧΙΛΛΕΥΣ
Αυτός πρώτος ήτο ενάντιος μου.

ΚΛΥΤΑΙΜΝΗΣΤΡΑ
Α! απελπισία, κόρη μου! Είμεθα χαμένοι.

ΑΧΙΛΛΕΥΣ
Με απεκάλουν έρμαιον του γάμου μου.

ΚΛΥΤΑΙΜΝΗΣΤΡΑ
Και συ τι τοις απήντησας ;

ΑΧΙΛΛΕΥΣ
Ότι δεν πρέπει ν' αποθάνη η μέλλουσα μου σύζυγος.

ΚΛΥΤΑΙΜΝΉΣΤΡΑ
Ορθώς. Εύγε!

ΑΧΙΛΛΕΥΣ
Την οποίαν ο πατήρ της μοι εμνήστευσε.

ΚΛΥΤΑΙΜΝΗΣΤΡΑ
Και σοι την έφερεν εδώ εξ Άργους.

ΑΧΙΛΛΕΥΣ
Αλλ’ αι κραυγαί των εκάλυψαν την φωνήν μου.

ΚΛΥΤΑΙΜΝΗΣΤΡΑ
Είναι δεινόν κακόν η εξέγερσις του πλήθους.

ΑΧΙΛΛΕΥΣ
Και όμως εγώ θα σε υπερασπίσω, βασίλισσα.

ΚΛΥΤΑΙΜΝΗΣΤΡΑ
Πώς ; θα πολεμήσης μόνος συ κατά πολλών ;

ΑΧΙΛΛΕΥΣ
Βλέπεις τούτους τους οπλίτας μου;

ΚΛΥΤΑΙΜΝΗΣΤΡΑ
Είθε τα αισθήματά σου να στέψη η επιτυχία !

ΑΧΙΛΛΕΥΣ
θα τα στέψη.

ΚΛΥΤΑΙΜΝΗΣΤΡΑ
Και δεν θα θυσιασθή λοιπόν η κόρη μου ;

ΑΧΙΛΛΕΥΣ
Εμού ζώντος, όχι.

ΚΛΥΤΑΙΜΝΗΣΤΡΑ
Αλλά θα έλθουν εδώ να μου αρπάσουν το τέκνον μου.

ΑΧΙΛΛΕΥΣ
θα έλθη πλήθος απειράριθμον έχον τον Οδυσσέα επί κεφαλής.

ΚΛΥΤΑΙΜΝΗΣΤΡΑ
Του Σίσυφου τον απόγονον ;

ΑΧΙΛΛΕΥΣ
Αυτόν τον ίδιον.

ΚΛΥΤΑΙΜΝΗΣΤΡΑ
Αυτός διέταξε τούτο εις τον στρατόν ή ο στρατός τον εξηνάγκασε ;

ΑΧΙΛΛΕΥΣ
Και αυτός ήθελε και ο στρατός τον εξέλεξε προς τούτο.

ΚΛΥΤΑΙΜΝΗΣΤΡΑ
Ω της αισχράς εκλογής προς δολοφονίαν μιας κόρης !


ΑΧΙΛΛΕΥΣ
Αλλ' εγώ θα τον αναχαιτίσω, μείνε ήσυχος.

ΚΛΥΤΑΙΜΝΗΣΤΡΑ
Και αν η κόρη δεν θελήση να τον ακολουθήση, θα την αρπάση αυτός
διά της βίας;

ΑΧΙΛΛΕΥΣ
Ναι, σύρων αυτήν από της ξανθής της κόμης.

ΚΛΥΤΑΙΜΝΗΣΤΡΑ
Και εγώ τι πρέπει να πράξω τότε, Αχιλλεύ;

ΑΧΙΛΛΕΥΣ
Να κρατής την κόρην σφικτά ανθισταμένη.

ΚΛΥΤΑΙΜΝΗΣΤΡΑ
Ω ! αν αρκεί τούτο μόνον, θα σωθή το τέκνον μου.

ΑΧΙΛΛΕΥΣ
Βεβαίως θα σωθή οπωσδήποτε.

ΙΦΙΓΕΝΕΙΑ
Άκουσε, μήτερ μου, τους λόγους όσους θα σοι είπω. Αδίκως οργίζεσαι

κατά του πατρός μου. Μάταιον είναι να επιμένωμεν ζητούσαι τα
αδύνατα. Η προθυμία του φίλου τούτου προς υπεράσπισιν ημών είναι
βεβαίως αξία της ευγνωμοσύνης μας• σκέφθητι όμως ότι είναι πιθανώτατον
ημείς μεν να μη τύχωμεν σωτηρίας, αυτός δε να συκοφαντηθή
προς τον στρατόν και να πάθη. Άκουσε τι σκέπτομαι. Απεφάσισα, μήτερ,
ν' αποθάνω και θέλω ν' αποθάνω τον ευκλεή τούτον θάνατον αποστρέφουσα
απ’ εμού πάντα άλλον ίδιον αγενούς ψυχής πόθον. Σκέψου πόσον
ορθόν είναι ό,τι λέγω. Ολόκληρος η μεγίστη Ελλάς στρέφει ήδη προς
εμέ το βλέμμα, ως προς την μόνην δι' ης και του στόλου τον απόπλουν
και της Τροίας την καταστροφήν θα επιτελέση αναγκάζουσα τους βαρβάρους
διά τιμωρίας τρομεράς να μη αρπάζωσι πλέον εις το μέλλον γυναίκας εκ
της ευδαίμονος Ελλάδος, ως ήρπασεν ο Πάρις την Ελένην. Διά του
θανάτου μου θα επιτευχθώσι πάντα ταύτα, και θα μείνη εις το μέλλον
επίζηλος η δόξα μου ότι δι' εμού ηλευθερώθη η Ελλάς. Διατί να
φοβούμαι θάνατον τοιούτον; Δεν μ' εγέννησας συ διά τον εαυτόν σου
μόνον μ' εγέννησας κτήμα κοινόν εις όλην την Ελλάδα. Ίδε πόσοι
άνδρες αναρίθμητοι, φέροντες πολέμου πανοπλίαν, πόσοι ατρόμητοι
ναυβάται ορμώσι κατά των εχθρών ίν' αποθάνωσιν υπέρ της Ελλάδος,
της υβρισθείσης πατρίδος μας. Διατί εγώ η μίαν μόνην έχουσα ζωήν,
να γίνω χάριν αυτής πρόσκομμα εις την γενικήν ταύτην ηρωϊκήν
θυσίαν; Είναι τούτο δίκαιον; Έχομεν άραγε ν' αντιτάξωμεν εις τούτο
εύλογόν τινα λόγον; Έπειτα σκέψου και τούτο, ότι δεν αρμόζει
βέβαια ο Αχιλλεύς να παλαίση καθ' όλων των Ελλήνων και ν' αποθάνη
χάριν εμού, χάριν μιας γυναικός. Η ζωή ενός ανδρός είναι
πολυτιμοτέρα της ζωής μυρίων γυναικών ομού. Εάν η Άρτεμις επόθησε
να λάβη την ζωήν μου, δύναμαι άραγε εγώ, μία θνητή, να εμποδίσω
την εκπλήρωσιν του πόθου τούτου της θεάς; Αδύνατον. Δίδω λοιπόν
την ζωήν μου εις την Ελλάδα, θυσιάσατέ με, εκπορθήσατε την Τροίαν.
Η μνήμη μου θα ζήση επί μακρόν και αυτή θα ήναι δι' εμέ και γάμος
και τέκνα και δόξα. Οι Έλληνες, μήτερ μου, είναι φυσικόν και
πρέπον να άρχουν των βαρβάρων, και ουχί των Ελλήνων οι βάρβαροι,
διότι ούτοι μεν εγεννήθησαν δούλοι, εκείνοι δ' ελεύθεροι.

ΧΟΡΟΣ
Γενναίον είναι το φρόνημά σου, κόρη, σκληρά όμως διά σε η
τύχη και η Άρτεμις.

ΑΧΙΛΛΕΥΣ
Ευδαίμονα θα με καθίστων οι θεοί, ω κόρη του Αγαμέμνονος, εάν εγώ
σ’ ελάμβανον ως σύζυγόν μου. Ζηλεύω την Ελλάδα ότι έχει σε, και σε
ότι ανήκεις εις την Ελλάδα. Ωμίλησας αξίως της πατρίδος μας, διότι
υποκύπτουσα εις την θείαν θέλησιν, ήτις είναι ανωτέρα της θελήσεώς
σου, είπες και τους λόγους δι’ ους η θυσία σου αύτη είναι και
ωφέλιμος και αναγκαία. Όσω μάλλον ανακαλύπτω τον ευγενή σου
χαρακτήρα, τόσον ισχυρότερος γεννάται εν εμοί ο πόθος του μετά σου
γάμου, διότι είσαι τωόντι ευγενής το φρόνημα. Θέλω να σε σώσω και
σύζυγόν μου να σε φέρω εις τον οίκον μου. Μάρτυς μου έστω η Θέτις,
πόσον άλγος θα αισθανθώ, εάν δεν κατορθώσω να σε σώσω μαχόμενος
κατά των Ελλήνων, διότι ο θάνατος, κόρη, το γνωρίζεις, είναι
μέγιστον κακόν.

ΙΦΙΓΕΝΕΙΑ
Ό,τι είπον είναι η ακλόνητος απόφασίς μου. Αρκούσιν αι μάχαι και
οι φόνοι, των οποίων εγένετο αίτιος η κόρη του Τυνδάρου. Συ δε,
φίλε, ούτε ν’ αποθάνης πρέπει ούτε να φονεύσης τινά. Άφες να σώσω
την Ελλάδα, εάν δυνηθώ.

ΑΧΙΛΛΕΥΣ
Μεγαλόφρονες οι λόγοι σου. Δεν έχω πλέον τι ν' αντιτάξω, αφού
ούτως απεφάσισας. Το φρόνημα σου είναι ευγενές, διατί να μη είπω
την αλήθειαν ; Εάν όμως μεταμεληθής τυχόν, σοι το λέγω ίνα το
γνωρίζης, θα έχω τους οπλίτας μου τούτους πλησίον του βωμού, ίνα
μη αφήσω να σε θανατώσουν. Και θα δύνασαι να κάμης χρήσιν της
υποσχέσεώς μου ταύτης κατά την στιγμήν, καθ' ην θα ίδης υψουμένην
προ του λαιμού σου την μάχαιραν. Δεν θα σε αφήσω, κόρη, ν'
αποθάνης απερίσκεπτος, άλλά θα υπάγω εκεί από τούδε μετά των
οπλιτών μου τούτων, περιμένων την έλευσίν σου.

(Απέρχεται ακολουθούμενος υπό των οπλιτών).


ΣΚΗΝΗ Ε'. (*)


ΙΦΙΓΕΝΕΙΑ. ΚΛΥΤΑΙΜΝΗΣΤΡΑ, ΧΟΡΟΣ

ΙΦΙΓΕΝΕΙΑ
Διατί, μητέρα μου, κλαίεις σιωπώσα;

ΚΛΥΤΑΙΜΝΗΣΤΡΑ
Έχω η δυστυχής εις την ψυχήν μου πόνον αρκετόν προς τόσα δάκρυα.

ΙΦΙΓΕΝΕΙΑ
Παύσε, μη εξασθενής το θάρρος μου, και άκουσε μίαν μου παράκλησιν.

ΚΛΥΤΑΙΜΝΗΣΤΡΑ
Λέγε, κόρη μου, και δεν θα σου αρνηθώ ό,τι μου ζητήσης.

ΙΦΙΓΕΝΕΙΑ
θέλω να μη κόψης τας τρίχας της κόμης σου ούτε να φορέσης μαύρα
δι’ εμέ.

ΚΛΥΤΑΙΜΝΗΣΤΡΑ
Τι λέγεις, παιδί μου ; Εγώ η οποία θα σε χάσω; . . .

ΙΦΙΓΕΝΕΙΑ
Δεν θα με χάσης, όχι. Η κόρη σου θα ζη διά παντός, και η δόξα της
θα ήναι και ιδική σου δόξα.

ΚΛΥΤΑΙΜΝΗΣΤΡΑ
Πως ; εγώ να μη πενθήσω εις τον τάφον σου ;

ΙΦΙΓΕΝΕΙΑ
Τάφος δι εμέ ουδείς θα υπάρχη.

ΚΛΥΤΑΙΜΝΗΣΤΡΑ
Ουδείς ; Αλλά μήπως δεν θάπτουν εις τάφον τους νεκρούς ;

ΙΦΙΓΕΝΕΙΑ
Μνήμα μου θα ήναι ο βωμός της Αρτέμιδος, της κόρης του Διός.

ΚΛΥΤΑΙΜΝΗΣΤΡΑ
Ορθώς λέγεις, θα πράξω, κόρη μου, κατά την θέλησίν σου.

ΙΦΙΓΕΝΕΙΑ
Και θα πράξης καλώς, διότι εγώ, ως ευεργέτις της Ελλάδος, θα ήμαι
ευτυχής.

ΚΛΥΤΑΙΜΝΗΣΤΡΑ
Και τι θέλεις να είπω εκ μέρους σου εις τας αδελφάς σου ;

ΙΦΙΓΕΝΕΙΑ
Να μη τας ενδύσης ούτε αύτας εις τα μαύρα.

ΚΛΥΤΑΙΜΝΗΣΤΡΑ
Ποίον γλυκύν σου λόγον θέλεις να φέρω προς αυτάς;

ΙΦΙΓΕΝΕΙΑ
Να ήναι ευτυχείς. Αυτόν δ' εδώ τον Ορέστην να μου τον αναθρέψης
εις άνδρα ισχυρόν.

ΚΛΥΤΑΙΜΝΗΣΤΡΑ
Λάβε τον εις τας αγκάλας σου και φίλησέ τον. Τον βλέπεις διά
τελευταίαν φοράν.

ΙΦΙΓΕΝΕΙΑ
(ασπαζομένη τον Ορέστην)

Ω αγαπημένε μου αδελφέ! Έκαμες και συ ό,τι ηδύνασο διά την
προσφιλή σου αδελφήν.

ΚΛΥΤΑΙΜΝΗΣΤΡΑ
Έχεις τίποτε να μοι παραγγείλης, ίνα το πράξω προς χάριν σου εις
το Άργος ;

ΙΦΙΓΕΝΕΙΑ
Ναι, να μη μνησικακής κατά του πατρός μου και συζύγου σου.

ΚΛΥΤΑΙΜΝΗΣΤΡΑ
Αυτός θα έχη να υποστή δεινόν αγώνα προς την ιδίαν εαυτού
συνείδησιν διά σε.

ΙΦΙΓΕΝΕΙΑ
Με θανατώνει μεν αλλ’ ακουσίως και χάριν της Ελλάδος.

ΚΛΥΤΑΙΜΝΗΣΤΡΑ
Δολίως όμως και ανάνδρως, αναξίως δε του Ατρέως.

ΙΦΙΓΕΝΕΙΑ
Και ποίος θα με φέρη, μήτερ μου, εις τον βωμόν; Διότι δεν θέλω να
με σύρουν από της κόμης βιαίως.

ΚΛΥΤΑΙΜΝΗΣΤΡΑ
Εγώ θα έλθω μαζή σου.

ΙΦΙΓΕΝΕΙΑ
Όχι, όχι συ. Δεν πρέπει.

ΚΛΥΤΑΙΜΝΗΣΤΡΑ
Θα έλθω εγώ κρατούσα σε από των πέπλων.

ΙΦΙΓΕΝΕΙΑ
Πείσθητι, μήτερ. Μείν' εδώ. Αυτό και διά σε και δι' εμέ είναι το
καλλίτερον. Ας με συνοδεύση είς εκ των υπηρετών τούτων του πατρός
μου εις τον λειμώνα της Αρτέμιδος, όπου θα σφαγώ.

ΚΛΥΤΑΙΜΝΗΣΤΡΑ
Λοιπόν, παιδί μου, φεύγεις ;

ΙΦΙΓΕΝΕΙΑ
Διά να μη επιστρέψω πλέον.

ΚΛΥΤΑΙΜΝΗΣΤΡΑ
Και αφίνεις την μητέρα σου ;

ΙΦΙΓΕΝΕΙΑ
Το βλέπεις, χωρίς να ήσαι αξία τοιούτου κακού.

ΚΛΥΤΑΙΜΝΗΣΤΡΑ
Στάσου, μη μου φεύγεις.

ΙΦΙΓΕΝΕΙΑ
Παύσε, μητέρ μου, τα δάκρυα.

(Προς τον Χορόν)

Σεις δε, νεανίδες, υμνήσατε την Άρτεμιν, την κόρην του Διός,
τελούμενης της θυσίας μου, ίν' ακούση τον ύμνον σας όλον το
ελληνικόν στρατόπεδον εις ευτυχίαν του. Ας φέρουν τα ιερά
κάνιστρα, ας ρίψουν εις το πυρ της θυσίας τον καθαρτήριον σίτον,
ίν' αναδώση την φλόγα ο βωμός, ο δε πατήρ μου ας επιθέση την
δεξιάν του χείρα επί του βωμού. Έρχομαι να δώσω σωτηρίαν και νίκην
εις τους Έλληνας. Φέρετε με, την πορθητήν του Ιλίου και της
Τροίας, εις τον βωμόν. Δόσατέ μου στεφάνους ανθέων να στέψω την
κόμην μου, όπως ούτως εστεμμένη ραντισθή διά του ύδατος της
θυσίας. Χορεύσατε κύκλω του βωμού και του ναού υμνούσα την
μακαρίαν άνασσαν θεάν Αρτέμισα, της οποίας την θείαν προσταγήν διά
του αίματος και της θυσίας μου θα εκτελέσω.
Ω μήτερ μου, μήτερ σεβαστή, τα δάκρυα μου χύνω από τούδε διά σε,
διότι κατά την ώραν της θυσίας δεν επιτρέπονται δάκρυα.
Ψάλλετε μαζή, καλαί κόραι, ψάλλετε την Άρτεμιν, προστάτιν της
αντίπεραν της Χαλκίδος γης και πόλεως, όπου τα κραταιά πλοία και
όπλα των Ελλήνων παρέμειναν έως τώρα ακίνητα εξ αιτίας εμού εις
τον πορθμόν και τους όρμους της Αυλίδος ταύτης.
Ω Άργος, γενέτειρα μου Πελασγία γη και Μυκήναι, όπου ανετράφην !

ΧΟΡΟΣ
Επικαλείσαι την πόλιν του Περσέως, κτίσμα των Κυκλωπείων χειρών.

ΙΦΙΓΕΝΕΙΑ
Συ μ' έθρεψες προς δόξαν των Ελλήνων, και διά τούτο προθύμως θ'
αποθάνω.

ΧΟΡΟΣ
Και θα ήναι το κλέος σου αιώνιον.

ΙΦΙΓΕΝΕΙΑ
Χαίρε, ημέρα φαεινή, θεόπεμπτον φως του ηλίου ! Φεύγω εις ζωήν
άλλην και εις άλλην μοίραν. Χαίρε και πάλιν, προσφιλές μου φως !

(Απέρχεται. Η Κλυταιμνήστρα εισέρχεται εις την σκηνήν).


ΣΚΗΝΗ ΣΤ΄.




ΧΟΡΟΣ

(Στροφή).

Ίδετε την νικήτριαν του Ιλίου και των Φρυγών πως προχωρεί
εστεμμένη ήδη την κεφαλήν προς το ιερόν ύδωρ της θυσίας και προς
τον βωμόν της θεάς, ίν' αποθάνη εκτινάσσουσα από του σφαζομένου
ωραίου της λαιμού πυκνάς ρανίδας αίματος.
Σε περιμένουν, κόρη, εκεί ο πατήρ σου, κρατών το δροσερόν ύδωρ της
ιεράς πηγής, και ο βωμός και ο στρατός των Ελλήνων, ο ανυπόμονος
να φθάση εις την πόλιν του Ιλίου.

(Αντιστροφή).

Αλλ' ας υμνήσωμεν την κόρην του Διός, την Άρτεμιν, την άνασσαν
θεάν, όπως η θυσία αύτη αποβή εις ευτυχίαν. Ω θεά σεβασμία, τώρα,
ότε ανθρωπίνου θύματος απήλαυσας, φέρε τον στρατόν των Ελλήνων εις
την χώραν των Φρυγών και εις τα τείχη των απίστων Τρώων και
αξίωσον τον Αγαμέμνονα να επιθέση διά των ελληνικών λογχών εις την
κεφαλήν αυτού τον λαμπρότατον στέφανον της νίκης εις αείμνηστον
δόξαν.


ΣΚΗΝΗ Ζ'.


ΑΓΓΕΛΟΣ, ΚΛΥΤΑΙΜΝΗΣΤΡΑ και ΧΟΡΟΣ

ΑΓΓΕΛΟΣ
Κόρη του Τυνδάρου, Κλυταιμνήστρα, έξελθε της σκηνής ν' ακούσης
ό,τι θα σοι είπω.

ΚΛΥΤΑΙΜΝΗΣΤΡΑ
Ήκουσα την φωνήν σου και έσπευσα να εξέλθω έντρομος η δυστυχής και
φοβουμένη μήπως έρχεσαι να μοι αναγγείλης και άλλην τινά ίσως νέαν
συμφοράν.

ΑΓΓΕΛΟΣ
Όχι, αλλά θαυμάσια και μέγιστα συμβάντα έρχομαι να σοι αναγγείλω
περί της θυγατρός σου.




ΚΛΥΤΑΙΜΝΗΣΤΡΑ
Λέγε λοιπόν αμέσως, μη βραδύνης. Λέγε τάχιστα.

ΑΓΓΕΛΟΣ
Θα σοι τα εκθέσω σαφώς, καλή μου δέσποινα, και απ’ αρχής, εκτός αν
σφάλμα τι του νου ταράξη την ακριβή σειράν των λόγων μου.
Όταν εφθάσαμεν οδηγούντες την κόρην σου εις το Ιερόν άλσος της
Αρτέμιδος, της κόρης του Διός, και εις τους διανθείς λειμώνας,
όπου ίστατο πυκνόν των Ελλήνων το στράτευμα, ευθύς πλήθος Αργείων
αθρόον ήλθε προς ημάς, ο δε βασιλεύς Αγαμέμνων, μόλις παρετήρησε
την κόρην του προχωρούσαν προς σφαγήν, εστέναξε, στρέψας δε την
κεφαλήν προς τα οπίσω και καλύψας το πρόσωπον διά του μανδύου του,
έκλαιε σφοδρώς. Η νεάνις τότε, σταθείσα πλησίον του πατρός της,
«Πάτερ μου, τω είπεν, ιδού ήλθα και δίδω εκουσίως το σώμα μου ίνα
θυσιασθή υπέρ της πατρίδος μου και υπέρ ολοκλήρου της Ελλάδος εις
τον βωμόν της θεάς, αφού τοιούτος είναι ο χρησμός. Ευτυχήσατε όλοι
διά της θυσίας μου. Η νίκη τα όπλα σας ας στέψη και νικηταί να
επανέλθητε εις την πατρώαν γην. Δεν θέλω να μ' εγγίση κανείς.
Σιωπώσα και μετά θάρρους θα προσφέρω τον λαιμόν μου εις την
μάχαιραν». Ταύτα είπεν, όλους δε κατέλαβε θάμβος, ότε ήκουσαν τους
λόγους της παρθένου και είδον την γενναιότητα αυτής και την
αρετήν. Τότε ο Ταλθύβιος, εις τον οποίον ανήκεν η περί τούτου
μέριμνα, σταθείς εν τω μέσω, επέβαλεν εις τον στρατόν σιγήν και
ευλαβή προσήλωσιν, ο δε μάντις Κάλχας, γυμνώσας από του κολεού
οξείαν μάχαιραν, έθεσεν αυτήν εντός ολοχρύσου κανίστρου και
εστεφάνωσε με άνθη την κεφαλήν της κόρης. Ο δε Πηλείδης Αχιλλεύς,
λαβών το κάνιστρον και το δοχείον του ιερού ύδατος της θυσίας,
περιήλθε κύκλω τον βωμόν της θεάς και είπεν : «Ω κόρη του Διός,
κυνηγέ των θηρίων, συ, ήτις διατρέχουσα τον ουρανόν φωτίζεις την
γην κατά τας νύκτας, δέξου το θύμα τούτο, το οποίον ο στρατός των


Ελλήνων και ο βασιλεύς Αγαμέμνωνσοι προσφέρομεν, άχραντον αίμα
κόρης ωραίας, και ευδόκησον να πλεύση ο στόλος ημών αβλαβής και να
εκπορθήσωμεν διά των όπλων την ακρόπολιν της Τροίας».
Και οι Ατρείδαι και όλος ο στρατός ίσταντο σιωπώντες με το βλέμμα
εστραμμένον προς την γην. Ο δε ιερεύς λαβών την μάχαιραν και
προσευχηθείς παρετήρει τον λαιμόν της κόρης ίνα εύρη που έπρεπε να
καταφέρη την πληγήν. Άλγος οξύ εσπάραττε την καρδίαν μου και δεν
ετόλμων να υψώσω από της γης το βλέμμα. Αίφνης ετελέσθη ανήκουστον
θαύμα.
Όλοι ήκουσαν ευκρινώς τον κτύπον της πληγής, αλλ' ουδείς είδε πως
εξηφανίσθη από της γης καταποθείσα η κόρη. Ο ιερεύς, εκπέμπων
κραυγήν καταπλήξεως, και ο στρατός ολόκληρος αντιβοά ομοίως εις το
απροσδόκητον εκείνο θέαμα, έργον θείας θελήσεως, το οποίον και
αυτοί ακόμη οι ιδόντες δεν ηδύναντο να το πιστεύσουν. Έλαφος
μεγίστη και ωραιοτάτη έκειτο επί της γης ασπαίρουσα και το αίμα
της ερράντιζε μέχρι βάθρου ολόκληρον τον βωμόν της θεάς. Τότε ο
Κάλχας είπε μετά χαράς προφανούς: Ω αρχηγοί του πανελληνίου τούτου
στρατού, ίδετε ποίον θύμα η θεά έφερεν εδώ εις τον ίδιον αυτής
βωμόν: μίαν έλαφον, θρέμμα των ορέων. Αυτήν μάλλον επροτίμησε της
κόρης, ίνα μη δι’ αίματος ευγενούς μιάνη τον βωμόν της. Την θυσίαν
ταύτην εδέχθη ευχαρίστως η θεά και τώρα παρέχει πλέον εις ημάς
ούριον τον άνεμον όπως ο στόλος αποπλεύση κατά του Ιλίου».
Εις τους λόγους τούτους πάντες οι ναύται αναθάρρησαντες έσπευσαν
προς τα πλοία, διότι ανάγκη σήμερον αμέσως αφίνοντες πλέον τους
όρμους της Αυλίδος να διαπλεύσωμεν το Αιγαίον πέλαγος.
Όταν δ' αι φλόγες του Ηφαίστου απηνθράκωσαν πλέον το θύμα, ο
Κάλχας ποοσηυχήθη υπέρ της επανόδου του στρατού εις την Ελλάδα.
Μ' έστειλε λοιπόν ο Αγαμέμνωννα σοι εκθέσω ταύτα πάντα ως και την
ευμενή τύχην, την οποίαν η εύνοια των θεών τω απένειμε,
περιποιούσαν εις αυτόν αθάνατον δόξαν καθ' όλην την Ελλάδα. Εγώ
δε, όστις παρών είδον ιδίοις όμμασι τα γεγονότα ταύτα, σοι λέγω
ότι η κόρη σου προφανώς απέπτη προς τους θεούς. Παύσε λοιπόν να
λυπήσαι και να μνησικακής κατά του συζύγου σου. Τα έργα των θεών
είναι εις τους ανθρώπους απροσδόκητα, εκείνους δε τους οποίους
αγαπώσιν οι θεοί, τους σώζουν από των κακών. Και ιδού διατί η αυτή
σημερινή ημέρα είδε την κόρην σου θνήσκουσαν και αναζώσαν άμα.

ΧΟΡΟΣ
Πόσον χαρμόσυνοι δι' εμέ είναι οι λόγοι ούτοι του αγγέλου, ω
βασίλισσα, αφού λέγει ότι το τέκνον σου μένει ήδη ζωντανόν εν μέσω
των θεών!

ΚΛΥΤΑΙΜΝΗΣΤΡΑ
Ω αγαπητή μου κόρη, ποίος άραγε εκ των θεών σε ανήρπασε ; Ποίον
χαιρετισμόν τώρα πρέπει να σου απευθύνω ; Πώς δε να πεισθώ ότι δεν
είναι μύθοι αυτά όσα μου λέγουν προς παρηγορίαν μου, διά να παύση
το πικρότατον πένθος μου, ότι σ' έχασα διά παντός;

ΧΟΡΟΣ
Ιδού έρχεται και ο βασιλεύς Αγαμέμνων, ίνα τους αυτούς λόγους σοι
επαναλάβη.




ΣΚΗΝΗ Ε’.


ΑΓΑΜΕΜΝΩΝ και οι ΑΝΩΤΕΡΩ

ΑΓΑΜΕΜΝΩΝ
Δυνάμεθα, βασίλισσα, να θεωρηθώμεν ευτυχείς, ότι η κόρη μας ήδη
ευρίσκεται εν τω μέσω των θεών. Λάβε λοιπόν τώρα τον μικρόν αυτόν
βλαστόν μας, τον Ορέστην μας, και επίστρεψε εις το Άργος, διότι ο
στρατός ήδη ορμάται προς απόπλουν. Χαίρε. Μακρός χρόνος θα παρέλθη
μέχρις ου επανελθών εκ Τροίας σε χαιρετίσω πάλιν. Ύπαγε και έσο
ευτυχής.

ΧΟΡΟΣ
Πλεύσον, Ατρείδη, και φθάσε εις την Τρωάδα ευτυχής, επίσης δ’
ευτυχής επάνελθε εκείθεν φέρων μοι πλούσια λάφυρα εκ της αλωθείσης
Τροίας.


ΤΕΛΟΣ


* Η έκδοση έχει δύο συνεχόμενες σκηνές Ε’

ΒΙΒΛΙΟΘΗΚΗ ΦΕΞΗ ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ

ΑΙΣΧΥΛΟΣ
Ο μέγιστος των αρχαίων και νεωτέρων δραματικών ποιητών, για την
έντονη δραματικότητα, το βαθύ και συχνά προφητικό της σκέψης του,
τη λυρική του έξαρση και την αρμονία των εννοιών με την αισθητική
τους έκφραση. Οι τραγωδίες του, τολμηρές τόσον ως σύνθεση τους,
όσο και σαν πλοκή, έχουν ταυτόχρονα πολύ έντονη την αίσθηση και
την ψυχολογία του φυσικού και του πραγματικού, ώστε να δονούνται
από τον παλμό της πιο σφρίγουσας ζωής. Ο Αισχύλος αποτελεί
αναμφισβήτητα την πιο τέλεια ποιητική εκδήλωση του ελληνικού
μεγαλείου.




Produced by Sophia Canoni




Note: The tonic system has been changed from polytonic to
monotonic. The spelling of the book has not been changed
otherwise. Bold words are included in &.

Σημείωση: Το τονικό σύστημα έχει αλλάξει από πολυτονικό σε
μονοτονικό. Κατά τα άλλα έχει διατηρηθεί η ορθογραφία του βιβλίου.
Λέξεις με έντονους χαρακτήρες περικλείονται σε &.



ΛΟΓΟΤΕΧΝΙΚΗ ΒΙΒΛΙΟΘΗΚΗ ΦΕΞΗ

ΒΑΣΙΛΙΚΟΝ ΤΥΠΟΓΡΑΦΕΙΟΝ Ν. ΧΙΩΤΗ, ΟΔΟΣ ΓΛΑΔΣΤΩΝΟΣ 4



Κ. ΧΡΗΣΤΟΜΑΝΟΥ

Η ΚΕΡΕΝΙΑ ΚΟΥΚΛΑ


ΑΘΗΝΑΪΚΟ ΜΥΘΙΣΤΟΡΗΜΑ



ΕΝ ΑΘΗΝΑΙΣ ΕΚΔΟΤΙΚΟΣ ΟΙΚΟΣ ΓΕΩΡΓΙΟΥ ΦΕΞΗ 1911


Θα σας πω μιαν ιστορία απλή και λυπητερή — γιατί απλή και λυπητερή
είναι η ζωή — —

. . Τι γρήγορα που φεύγομε και αφήνομε τον ήλιο και την θάλασσα,
τα λουλούδια και το φεγγάρι! . . .

Τα παλαιά τραγούδια είναι γεμάτα δάκρυα — και τα χείλη των νέων
που γελούνε φανερώνουν το τόξο της οδύνης: γιατί και χαρά δεν
είναι παρά ένας καημός που περιμένει την ώρα του ναρθή — είναι ο
άμμος πάνω από την πέτρα την αληθινή που τονέ σκορπάει ο άνεμος.
Έτσι ξεγελιούνται κ’ οι καρδιές μας σαν τις μυγδαλιές που πολλές
φορές ανθίζουν προτού ναρθή η πίκρα του χειμώνα . . .

Εσείς που θα διαβάσετε αυτήν την ιστορία θα σκεφθήτε ίσως πως με
περισσότερην υποταγή κ’ ευγνωμοσύνη πρέπει να ζήσωμε τη θλίψη της
ζωής που μας έδωσε η Μοίρα. Αχ, όσους και να πυργώση η ανθρωπινή
μας περιφάνεια άλικους βράχους μέσα στη ματιά του βίου, πάντα το
θλιμμένο το ποτάμι θα κυλήση κάτω απ’ τις κλωνόγερτες ημέρες μας
τα πονεμένα του νερά, βουβά κι αργά, προς τη μεγάλη θάλασσα τη
σκοτεινή που είναι η ευτυχία η αληθινή — γιατί είναι η αιώνια
αλήθεια . . .



&Το μαραμένο ρόδο.&



Κάθε μέρα γινόταν πιο αδύνατη, πιο μυτερή στο πρόσωπο.

Κάθε φορά που ήθελ' ανεβή τα λίγα πέτρινα σκαλοπάτια απ' την
κουζίνα, που ήτονε στο υπόγειο, ως τη χωματένια την αυλή,
σταματούσε κι ακκουμπούσε και τα δυο της τα χέρια στα γόνατα, για
να πάρη ανάσα· η μύτη της κέρωνε και τα ρουθούνιά της
ανοιγοκλείνανε σαν τις φτερούγες μιας άσπρης πεταλούδας. Ήταν
αλήθεια λίγο αψηλά τα σκαλοπάτια, μα τόσο λαχάνιασμα πάλι! —

. . Κι ολοένα ανεβοκατέβαινε απ’ την αυλή στην κουζίνα κι από την
κουζίνα στην αυλή για να ξεπλύνη το μπρίκι τον καφφέ και τα
κουταλάκια της, για να τρίψη την κατσαρόλα της, σαν απότρωγαν αυτή
κι ο άντρας της, κάτω από τη βρύση που δεν έπαυε να στάζη — γιατ’
ήτονε χαλασμένος ο σωλήνας.

Μα μπαινόβγαινε κι απ’ την καλή την κάμαρη, που ήτον ισόγεια
σχεδόν μ’ ένα-δυο σκαλοπάτια ξύλινα — Αχ, πάλι σκαλοπάτια! λες
βάλθηκαν κι αυτά να την κουράζουν ακόμα περισσότερο, — πότε για να
τινάξη κάτι προσκεφαλάδες με μεγάλες μάρκες που τις είχε κεντημένα
η ίδια ανεβατό, πότε για να ξεσκονίση τα χαρτένια λουλούδια πούχε
σε δυο φαρφουριά πάνω στην εταζέρα ή για ναπλώση ένα-δυο
ρουχαλάκια πούχε κάνει σαπουνιστά στη λεκάνη και που γαλάζωναν απ’
το λουλάκι απάνω στο σκοινί· κ’ έσκυβε και σφουγγάριζε τα νερά
πούχανε στάξει απ’ τα ρούχα στα σκαλιά και στις πλάκες μπρος την
πόρτα κ’ έπειτα πήγαινε ναπλώση και το σφουγγαρόπαννο πιο πέρα από
τα ρούχα στο ίδιο το σκοινί, που ήτανε δεμένο απ' το στρόφιγγα της
πόρτας σε μια μικρή ζαλισμένη μυγδαλίτσα — γιατί δεν έφθανε ως τη
μάντρα πέρα. . και κάθε φορά πούρριχνε κάτι απάνω στο σκοινί, η
μικρή ζαρωμένη μυγδαλίτσα — που δεν είχε ακόμα ανθίσει — λύγιζε
ίσαμε κάτω και τιναζόταν πάλι απάνω, απ’ του σκοινιού το τράβηγμα,
με τα γυμνά κλαριά της σηκωμένα σα χέρια στον αέρα. Αχ, τι
λυπητερό πράμα να βλέπη κανείς ένα νέο δεντράκι να λυγάη για το
χατίρι ενός σφουγγαρόπαννου ίσαμε κοντά να σπάση και να τρέμη
σύγκλαρο για πολλήν ώρα, απ’ το πόνο του!

Μα πιο λυπητερό ακόμα ήτονε να βλέπατε τη νέα γυναικούλα να
κρυφοβογκά και να σέρνεται, στραγγίζοντας στα πόδια της, χωρίς να
θέλη να τομολογήση στον ίδιο τον εαυτό της. Γιατί αν το
παραδεχόταν πως ήτον άρρωστη, ήτονε χαμένη: δε θα μπορούσε πια να
ταρνηθή ταντρός της με τόσο θάρρος και με χείλια που για να
χαμογελάσουν της σούρωναν όλο της το πρόσωπο. Εκείνος όμως την
κύτταζε με τα μάτια του τα γαλαζοπράσινα με τα μακριά ματόκλαδα
καρφωμένα πάνω της — την κύτταζε ακόμα κι όταν δεν της μίλαγε. . .

Τι νέος που ήτον ο άντρας της και τι όμορφος! — όλο αυτό
συλλογιζόταν η άμοιρη. Κι αλήθεια πολύ πιο νέος απ’ αυτή φαινόταν,
κι όχι μόνον από τότε που τα τριαντάφυλλα στα μάγουλά της είχανε
σβύσει, που τα μάτια της δείχνανε βαθουλωμένα κ’ είχαν πεταχτή
ταυτιά της, κίτρινα σα φύλλα φθινοπωρινά. Ήτονε μικροκαμωμένος ο
Νίκος, ενώ η Βεργινία ήτον αψηλή και ξερακιανή απ’ ανέκαθε, με
κάτι κοκκάλες στο πρόσωπο, με μαλλιά κοκκινωπά κι αριά, κ’ έτσι
έδειχνε τουλάχιστο δέκα χρόνια πιο μεγάλη του, που δεν είχαν ούτε
τρία χρόνια διαφορά: αυτός εικοσιδυό, κ’ εκείνη ήτον και δεν ήτον
εικοσιπέντε.

Κακό πράμα ναν' η γυναίκα και μια μέρα μεγαλύτερη απ’ τον άντρα
της! Τον αγαπάει μ’ αλλοιώτικη αγάπη από 'κείνονε, με μια φωτιά
πιο άγρια, σα βιαστικιά κι απελπισμένη για τη νιότη που της
φεύγει· και ο καημός αυτός, πέφτοντας μέσα στη φλόγα την ερωτική,
την κάνει κι αποθεριεύει και πίνει όλη τη γυναικεία δροσιά. Κι ο
νέος άντρας πάλι πιο γλήγορα ψυχραίνεται όσο βλέπει να μαραίνεται
το ρόδο της λαχτάρας του και βλέπει γύρω του νανθούν οι κάμποι της
ζωής και τα γλυκά λουλούδια να χαιρετούν τις πλάνες πεταλούδες. . .

Όταν, το μεσημέρι, κατέβαινε ο Νίκος απ’ τον τροχιόδρομο στη στάση
της Γαργαρέτας κ’ έπαιρνε τους ανηφορικούς δρόμους να πάη σπίτι
του, ψηλά, κάτω απ’ το λόφο του Φιλοπάππου, γύριζαν και τον
κύτταζαν τα κορίτσια στις πόρτες, που περίμεναν τους άντρες του
σπιτιού ναρθούν απ’ τη δουλειά να φαν ψωμί. Τα ξέρετε δα τα αιώνια
κορίτσια στις καινούργιες συνοικίες με τα χαμόσπιτα, που
αντιπροσωπεύουν τανέβασμα στα κοινωνικά σκαλοπάτια, μα ίσως και το
ξεφύλλισμα της εργατικής οικογένειας, τα κοριτσόπουλα με την
κορδέλλα φιόγκο πίσω στα μαλλιά, με σκερτζότζικη ποδίτσα και μπότα
κουμπωτή — έτοιμα πάντα ναδράξουν το χαμόγελο που ανθίζει σε νέα
χείλια κάτω από ένα μουστακάκι.

Ήτονε να μην τονέ βρουν του γούστου τους, έτσι που περνούσε
πεταχτός και καμαρωτός με το κεφάλι πίσω, χαριτωμένo παιδί
σοβαρευούμενο, σταράτο, με κοντά μαλλιά μαύρα όλο κυματισιές σαν
από ξύλο σκαλιστό; — κι απάνω στα πηχτά μαλλιά ήτον καθισμένη
αλαφρά (σα νάτον αλήθεια πεταλούδα πούθελε να πετάξη) μια σταχτιά
πεταλούδα που τη φορούσε ατσαλάκωτη! Κ’ είχε και κάτι μικρούτσικα
αυτάκια ροδοκόκκινα σαν κορίτσι και τα δόντια του, όταν γέλαγε,
ασπρίζανε σαν το ρύζι κάτω απ’ το μαύρο μουστακάκι, το άστριφτο
ακόμα, που δεν εννοούσε να μεγαλώση: — έτσι έλεγε μέσα της κάθε
φορά που τον κύτταζε με λαχτάρα και θαυμασμό για τα τόσα νιάτα, η
άμοιρη η γυναίκα του. Το στόμα του γέλαγε καμμιά φορά, μα τα μάτια
του δε γέλαγαν, παρά μόνο ανοίγανε διάπλατα σα νανθίζανε, με κάτι
παράξενες κόρες διπλές και τρίδιπλες, γαλαζοπράσινες· και τα
μακριά ματόκλαδα, ίδια κρόσσια που γύριζαν καταπάνω, έκαναν
ολόγυρα στα μάτια μιαν αλλοιώτικη σκιά σαν από κλαδιά γερμένα σε
βαθύ νερό, που σε τάραζε περισσότερο από ματιά και σε τραβούσε σα
μαγνήτης. Κι’ ακόμα πιο ομορφότερος φαινότανε σαν έβγαζε στο σπίτι
το σακάκι του και το κολλάρο και φορούσε μια παλιά λινή μπλούζα
της δουλειάς, γιατί τότες έμενε γυμνός ο λαιμός του πούμοιαζε
ελεφαντοκόκκαλο κιτρινισμένο, ολοστρόγγυλος και απαλός όπως
σταρχαία αγάλματα των νέων θεών — αυτό όμως δεν τόξερε η γυναίκα
του: εκείνη έβλεπε μονάχα το λαιμό του χωρίς να σκέπτεται τίποτα,
με την ψυχή λυμένη. . . Αλήθεια κακό πράμα ναν’ η γυναίκα και μια
μέρα μεγαλύτερη απ’ τον άντρα! Τον αγαπάει αλλοιώτικα, με μια
φωτιά πιο άγρια που της πίνει όλη τη δροσιά — — —

Ήτον τεχνίτης ξυλογλύπτης ο Νίκος κ’ έβγαζε ταχτικά ίσαμ’ οχτώ
δραχμές την ημέρα. Είχε πάρει μια δουλειά αποκοπή για δυο χιλιάδες
κι ο μάστορας που του δούλευε τούδωσε ένα πεντακοσάρικο
μπροστάντζα κ’ έτσι αποφάσισε να κάνη αυτό που τούλεγε η καρδιά
του, να στεφανωθή τη Βεργινία. Είχε κ’ η Βεργινία κοντά μια
χιλιαδούλα και κάτι ρουχαλάκια απ’ τη μητέρα της, που την είχε
αφήσει ολάρφανη σε μια δεύτερη της αξαδέρφη πούχε μια φορά κι αυτή
τον τρόπο της, μα σαν απόμεινε χήρα έκανε τη σιδερώστρα. Ο πατέρας
της, πούταν απόστρατος ανθυπομοίραρχος, είχε πεθάνει όταν ήτον
πολύ μικρή.

Καθόντουσαν τότε με τη θεια της στο Μεταξουργείο κι ο Νίκος έτυχε
να περνάη μια μέρα με κάτι φίλους πούχαν τα σπίτια τους στη
γειτονιά κ’ είδε τη Βεργινία στην πόρτα. Από τότες περνούσε
καθεμέρα κ’ «επιμόνως» κι αυτή τον καλοκύτταζε γιατί τα μάτια του
της είχαν κάνει μάγια. Το βράδυ της έκανε ταχτικά καντάδες με τους
φίλους, στεκούμενοι όλοι μαζί μπουλούκι στην αγκωνή, κάτω απ’ το
φανάρι· μέσ’ απ’ όλες τις φωνές, τις μπάσσες και τις τσιριχτές και
τις τρεμουλάντες, αυτή ξεχώριζε τη δική του πούτον η πιο γλυκειά.
. και σαν κύτταζε απ’ τη μισανοιγμένη γρίλλια του παντζουριού,
θάρρευε πως ξάνοιγε τα μάτια του να λάμπουν κάτω απ’ τη φλόγα του
φαναριού που χοροπηδούσε. . .

Έτσι παντρεύτηκαν κ’ εκάμανε το σπιτικό τους.

Απ' τη μέρα του γάμου του, που πήγαιναν οχτώ μήνες τώρα, ο Νίκος
ούτε παρέες πια στα Πατήσια και στο Μοσχάτο, ούτε πιοτί στα
υπόγεια του Άι-Φίλιππα και της Πλάκας κοντά στα μεγάλα βαρέλια
ταραδιαστά, με τους μεζέδες απάνω στο στράτσο απ’ το μπακάλη
βουτηχτούς σταλατοπίπερο, ούτε μπιλιάρδο στον καφενέ. Τίποτα πια!
Απ’ το μαγαζί και στο σπίτι. Τον πείραζαν οι φίλοι του πως δεν τον
άφηνε η γυναίκα του που τούχε λέει βαλημένα τα δυο του πόδια σ’
ένα παπούτσι. Μα οι γειτόνοι έβλεπαν την αγάπη πούχε το αντρόγυνο
— τόσο που όλο και τον κεντούσε το Νίκο με τα τσουχτερά του τα
λογάκια ο Κυρ Μπάμπης, ο χοντρός μπακάλης στη γωνιά του κάτω
δρόμου:

 — Νισάφι! Την έφαγες τη γυναικούλα σου, Κυρ-Νίκο· δε βλέπεις πώς
εγίνηκε;

Μα δεν ήτον από του Νίκου τα φιλιά που έρρεβε η καημένη η
Βεργινία. Κάθε άλλο! Όσοι δεν είδατε γυναίκα μαραμένη πώς
ξανανθίζει μες του αγαπημένου αγοριού της την αγκάλη, πώς ροδίζουν
τα μάγουλά της και φλογοκαίν τα χείλη της και τα μάτια της πετούνε
σπίθες, θυμηθήτε τουλάχιστο τα μαραμένα τριαντάφυλλα στο νερό: πώς
σηκώνουν τανθόφυλλά τους και ξαναπαίρνουνε δροσιά και χρώμα και
χύνουν καινούργιο μύρο σα να ξεσκούν εκείνη τη στιγμή! . . . Αλλά
για λίγες ώρες, αχ, για πολύ λίγες μοναχά — — Έτσι κ’ η Βεργινία,
άμα ερχόταν ο Νίκος της! Ξάναβε — λες και μάζευε όσο αίμα της είχε
απομείνει στις φλέβες της, τα στερνά της χρώματα όλα στα μάγουλά
της και τα μάτια της γυάλιζαν υγρά και γινόταν πάλι όμορφη, σχεδόν
όπως ήτον όταν τη στεφανώθηκεν, εδώ κι οχτώ μήνες.

Στο σπιτάκι, πούχανε νοικιασμένα, είχανε μια μεγάλη κάμαρη στο
ισόγειο και την κουζίνα στο υπόγειο. Είχανε δική τους αυλή με το
πλυσταρειό κι όλα τα χρειαζούμενα. Α, ξέχασα! εξόν απ' τη βρύση
που έτρεχε ολοένα, είχαν και τη ζαρωμένη μυγδαλίτσα. Το άλλο μισό
σπίτι ήτον το όμοιο, μ’ ιδιαίτερην είσοδο· και καθότανε μια χήρα
ενός δικαστικού κλητήρα με δυο κόρες της παντρειάς.

Εικοσπέντε δραχμές πούδιναν το μήνα τι του πλέρωναν, κι ας ήτον
και βουνό, γιατί μονάχα η θέα κι ο αέρας εκεί απάνω άξιζαν όσο να
πης.

Από πάνω ο βράχος του Φιλοπάππου που, ό,τι κρύο και νάκανε τώρα το
χειμώνα, τους βαστούσε το Βορριά και τραβούσε όλες τις αχτίδες
απάνω του και σαν έκανε καλωσύνη μύριζε πέτρα λιασμένη και μοναξιά
βουνίσια και γαϊδουράγκαθο διψασμένο. Στο πλάι πίσω, πυργωμένη η
Ακρόπολις, κόκκινη σαν κανέλλα, ίδια κάποιο ατίμητο αρχαίο
χρυσαφικό μαυρισμένο απ’ την παλιοσύνη, με τις δυο κολωνίτσες που
ξεχωρίζουν άσπρες και λιγνές αψηλά στο βράχο, κάτω από τα μαύρα
τείχη, σα να φυλάν βάρδια μπρος απ' τη σπηλιά της Παναγίας. Έπειτα
ο Άι-Γιώργης, αλλοιώτικος από 'δω, μια κανονικιά πυραμίδα
ξεμοναχιασμένη σα νησί.

Ο Υμηττός, σαν κανένας υπναράς τ ρ ε λ λ ό ς (πούχει τον ύπνο του
για τρέλλα), πλαγιασμένος με τις πλάτες γυριστές, με μιαν
ατέλειωτη γαλήνη γαλάζια κ’ ησκιερή στο ξάπλωμά του. Κάτω του τα
βουναλάκια του Βατραχονησιού και του Σταδίου μ’ ένα κομμάτι απ’ το
μαρμαρένιο φέγγος, με λίγη πρασινάδα στον Αρδηττό πάνω από το
Μετς, και με τα σπιτάκια των Παντρεμενάδηκων ανεβασμένα απανωτού
για να δουν έναν ανεμόμυλο στην κορφή, αφημένον έρημο με τα φτερά
βγαλμένα. Και στο στήθος αυτών των γλυκών λόφων ένας μεγάλος
μαύρος λεκές: τα κυπαρίσσια του νεκροταφείου που από μακριά
φαίνονται σα να κοιμούνται ορθά, τόνα κοντά στάλλο. . .

. . Μα δεν κοιμούνται, παρά βουίζουν όλα μαζί σιγαλά και γλυκά σαν
άρπες αλαργινές κι ονειρεμένες· και πίσω από το πιο μελανό και πιο
βουερό κυπαρίσσι κουρνιάζει κρυμμένος ο Χάρος και βγαίνει κάθε
νύχτα με τασημένιο δρεπάνι, πούχει το κρεμασμένο απάνω στον
ουρανό, κουκουλωμένος σε μαύρο ράσο ή με λουλούδια στο κεφάλι, και
σιγοπατάει στους δρόμους και καβαλλάει μάντρες κι ανοίγει τα
κλειστά παράθυρα και τις αμπαρωμένες πόρτες και πέρνει εκείνους
που κρύβουν το πρόσωπο μέσα στα προσκέφαλα για να μην τον ιδούν κι
αφήνει, γελώντας με τα δόντια δίχως χείλια, όσους του φωνάζουνε να
τους λυτρώση. Μα και μέρα βγαίνει και τότε κανείς δεν τονέ βλέπει,
γιατ’ είναι ντυμένος με του ήλιου τις αχτίδες και πιο φεγγερός από
τον ήλιο. . . !

Και πιο πέρα πιάνουν κάμποι κι άλλοι λόφοι, που πρασινίζουν απ' το
Γεννάρη, πλατιά ξαπλωμένοι· κι ανεβαίνουν αγάλια-αγάλια όλοι μαζί
αψηλά και με τον άσπρο δρόμο του Φαλήρου αντάμα, σα να τον πιάνουν
απ’ το χέρι να τονέ σηκώσουν, ίσαμε το σπιτάκι· κ’ έπειτα τρέχουν
πάλι όλοι μαζί τον κατήφορο ως πέρα στη θάλασσα. Αχ, η θάλασσα!
τώρα σα γλαυκός αχνός κι όχι σα νερό, ανεβασμένη απάνω στον
ουρανό, τώρα πάλι σαν ασπίδα χρυσή στον ήλιο: και στης ασπίδας τον
αφαλό ένα γιγάντιο μυτερό πετράδι ζαφειρένιο, η Αίγινα με τον ιερό
της κώνο. . .

Λόφοι εσείς απαλοί και πράσινοι και θάλασσα αρχαία που λάμπεις, με
τα μαύρα καράβια των καημών που σε σιγοπερπατούν! πόσα μάτια σας
έχουν κυττάξει απ’ τον παλιό καιρό, εδώ απ’ το βουνό του
Φιλοπάππου απάνω, σαν τώρα που ξαστράφτει η ομορφιά σας, κι απ' τα
αιώνια νιάτα σας άντλησαν ελπίδα για της ζωής τη χαρά! Κ’ έσβησαν
όλα τα μάτια που σας αγναντέψανε, μα εσείς στεκόσαστε αυτού και
δίνετ’ ελπίδα για της ζωής τη χαρά στα μάτια που θα σβήσουν!

Κύτταζε κ’ η Βεργινία από πάνω απ’ τη μάντρα της αυλής της κι από
το μόνο παράθυρο της κάμαρής της κ’ έπαιρνε κουράγιο κ’ ελπίδα από
τη χαρά της αλαργινής χλόης κι από της θάλασσας τη λάμψη, τη
γλαυκή κι αμάραντη, πως σαν ερχόταν το καλοκαίρι και πιάναν οι
ζέστες, θε να δυνάμωνε κι αυτή και θε να στερέωνε η υγεία της.
Έτσι της είχε πη ο γιατρός ο γυναικολόγος, πούχε φέρει ο Νίκος
όταν της ήρθε εκείνο το περιστατικό, στον τρίτο μήνα της απάνω,
που κόντεψε να πεθάνη κι από τότε δεν είχε δη χαΐρι.

Ήρθε δυο φορές τότες ο γιατρός και της είχε δώσει κάτι στάλες
κόκκινες, πικρές φαρμάκι, να τις παίρνη, προτού να φάη και κάτι
μαύρα χάπια που έλεγε ο Νίκος πως ήτανε σίδερο για να δυναμώση να
γίνη σίδερο. Θυμόταν το γιατρό με τα γυαλάκια του, με τα γενάκια
τα ξανθά, γυαλιστερά και μοσχομυρισμένα από πουμάδες και κομμένα
κάτω στα ίσα, ολόγυρα στο πλατύ άσπρο πρόσωπο με τα ροδοκόκκινα
μαγουλάκια. Τι σαχλός που ήτον! Κ’ έκανε και το νόστιμο· κι όλο
γελούσε για να φαίνονται τα δόντια του· κι όλο ακκουμπούσε στο
μπαστούνι του με την ασημένια γοργόνα για να δείχνη τα παχουλά του
τα χέρια. Κοντά του στεκόταν ο Νίκος, το μελαχρινό και ανδρικό
αγόρι. Για κύττα τον έναν, κύττα και τον άλλον! Τι διαφορά! Κ’ η
καρδιά της χτυπούσε πιο γλήγορα ίσαμ’ απάνω στο λαιμό από μιαν
αλάλητη τρυφερότητα και παράδοση όλης της υπάρξεώς της στο γλυκόν
της το Νίκο και σαν από μιαν ελπίδα, που δεν υπάρχει πιο γλυκειά
για τη γυναίκα. . .

Δεν της είχε πη ο γιατρός πως την είχε σαβανώσει για πάντα εκείνην
την ελπίδα που δεν υπάρχει πιο γλυκειά για τη γυναίκα: να γίνη
μητέρα. Κ’ έτσι έλπιζε πάντα, άμα που θαρθή το καλοκαίρι ναλλάξουν
τα πράματα.

Κι όταν ο Νίκος την κύτταζε βαθιά με τα μεγάλα του τα μάτια σαν
άνθη που ρωτούσανε, νόμιζε πως γι’ αυτό τηνέ ρωτούσαν και χαμήλωνε
τα δικά της και χλώμιαινε ακόμα περισσότερο από τη ντροπή της που
δεν ήτον ακόμα γερή σαν πρώτα.

Ο Νίκος όμως δεν ήτον τυφλός κι ούτε κουφός να μην ακούη τα τι
λέγανε στη γειτονιά και προ πάντων τα κορίτσια καθώς περνούσε:
«Κρίμας το νέο να πάρη εκείνη τη χτικιάρα!» — —

Μια μέρα βγήκε η Βεργινία απ' την πόρτα του σπιτιού της ναδειάση
το κασσόνι με τα σκουπίδια πίσω από τη γωνιά της μάντρας, κατά το
βουνό, που ήτανε σωροί-σωροί λιθάρια και σπασμένα μπουκάλια και
πιάτα και παλιόχαρτα και πάτοι από ντενεκέδες και στριφογυρισμένα
τσέρκια από βαρέλια και λαμποκοπούσαν όλα στον ήλιο σα θησαυροί
ατίμητοι. Έκανε τώρα να γυρίση πίσω, λαχανιασμένη, μόλις σέρνοντας
τα πόδια της, κ’ έξαφνα βρέθηκε πρόσωπο με πρόσωπο με μια
γειτόνισσα απ’ τον κάτω δρόμο, την Κερ-Αριστείδαινα, πούτον αδερφή
της χήρας του δικαστικού κλητήρα που κατοικούσε πλάι, κ’ ερχόταν
κι αυτή να ρίξη τα σκουπίδια της.

 — Καλέ κορίτσι μου, της λέει εκείνη μόλις που την αντίκρυσε,
τρελλάθηκες, στην κατάσταση που βρίσκεσαι, να σηκώνης κοτζάμ
κασσόνι και να το κουβαλάς μισή ώρα δρόμο! Δεν πας να δης στον
καθρέφτη τα χείλια σου πώς γινήκανε! Μήστητί μου Κύριε! Δεν
παίρνεις κανένα κοριτσάκι να σου βοηθάη στη χοντρή δουλειά, αφού
δεν έχεις την υγειά σου; Εσείς τον τρόπο σας τον έχετε. Ναν’ καλά
ο άντρας σου! Δυό νοματέοι είσαστε. Από παιδιά κι από σκυλλιά έτσι
κ’ έτσι δεν έχεις φόβο. Αυτό να το βγάλης απ’ το νου σου. Μας
τόχει πη εμάς ο γιατρός· τον αρώτησε η αδερφή μου —

Σαν άκουσ’ έτσι η Βεργινία πάγωσε όλη· ο λάρυγγας της έκλεισε· τα
μάτια της ανοίξανε διάπλατα, θόλωσαν, οι βολβοί γυρίσανε μέσα και
φάνηκε όλο τασπράδι. . και σωριάστηκε χάμω, άσπρη σαν το σεντόνι,
απάνω στο σωρό των σκουπιδιών που έλαμπαν —

Έμπηξε η Κερ-Αριστείδαινα τις φωνές και βγήκε η αδερφή της με τις
κόρες της κ’ έτρεξαν και κάτι άλλες γειτόνισσες και τη μπάσανε
σπίτι της και με τριψίματα και ξύδια, έπειτα από κάμποση ώρα, τη
συνεφέρανε.

Σαν ήρθε το μεσημέρι ο Νίκος, τον περίμεναν απέξω από την πόρτα
του οι γυναικούλες για γα τον προφτάσουν τα μαντάτα και να του
πουν πως δηλαδή δεν κάνει καλά να την αφήνη τη γυναίκα του να
παιδεύεται με το νοικοκυριό της, αφού δεν έχει την υγειά της.
«Όλος ο κόσμος το λέει αυτό κ’ είναι κρίμας, γιατ’ είναι ήσυχη
γυναικούλα και φρόνιμη — μόνο που δεν έχ’ υγεία! Ο λόγος είναι να
μην πάθη κανείς κι απέ ύστερα — βλαστήματα! Εμ χάνεις τον άνθρωπό
σου, εμ βασανίζεσαι και ξοδεύεσαι στα γιατρικά! . . .»

Ο Νίκος γίνηκε κατακίτρινος σαν το φλουρί· τα μάτια του μαύρισαν.
Ευχαρίστησε τις γυναίκες για τη συμπάθεια που του δείχνανε, μόλο
που τουρχότανε να τις πνίξη με τα δύο του τα χέρια.

Ηύρε τη Βεργινία στο κρεββάτι, κλαμένη, με ταριά της τα κόκκινα
μαλλιά μουσκεμένα· δεν μπόραγε να σήκωση το χέρι της απ' την
αδυναμία — — Δεν έβγαλε το σακκάκι του, ούτ’ έβαλε ψωμί στο στόμα
του· μόνο το ένα του παπούτσι τράβηξε λιγάκι, γιατί τονέ στένευε.
Έβαλε να ζεσταθή στο καμινέτο λίγο γάλα, πούπαιρναν κάθε πρωί απ’
την κατσίκα μιας γειτόνισσας. . έπειτα κάθισε κοντά στο κρεββάτι
και της τόδωσε της Βεργινίας να το πιεί, ανασηκώνοντας της το
κεφάλι.

Η Βεργινία ήθελε να του πη, μα δεν μπόραγε να βγάλη μιλιά — μόλις
που κατάπινε. Κύτταζε το χέρι του που κρατούσε το φλυντζάνι, το
αντρίκιο και δυνατό με τις μαύρες τριχίτσες ως απάνω στα δάχτυλα,
πούτον αγριεμένο και χονδρόπετσο απ’ τα ξύλα και τα εργαλεία, και
τώρα γινότανε σα γυναικείο, για να της δώση να πιή και της ήρθε να
το φιλήση, να το φιλήση — μα ντράπηκε —

Κι αυτός δεν της έλεγε τίποτα. Στην αρχή, καθώς μπήκε μέσα, της
είπε:

 — Δεν έχεις τίποτα. Αύριο θα σου φέρω το γιατρό να σου γράψη
κανένα άλλο γιατρικό να σου περάση.

Κ’ έπειτα δε μίλησε πια, παρά κύτταζε μπροστά του. . .

Είναι άνθρωποι που ζούνε σα χόρτα και κοτρώνια — ζουν και δε
μιλούνε, μόνο βλέπουν τη ζωή τους σαν τα χόρτα και τα κοτρώνια: τη
βλέπουνε σε μεγαλύτερο βάθος, με περισσότερη ένταση από εκείνους
που ξεφωνίζουν και ξέρουν και λεν το τι αισθάνονται — γιατί μπορεί
και λέγεται με λόγια. . .

Κύττα λοιπόν κ’ εσύ, αγόρι μου, τον άσπρο γύρο τον κολλαριστό του
νυφικού σου κρεββατιού και μέτρα τις θηλειές της χερόπλεχτης
νταντέλλας κάτω-κάτω! Κύττα μια μεγάλη άρρωστη μύγα, που δεν
πέθανε το χειμώνα, πώς πετάει, βαριά, με βόμβο μονότονο από το
τζάμι στην πλεχτή κουβέρτα και πίσω! Ξεχώριζε με τα μάτια σου τα
πολύχρωμα κουρελάκια πούναι φτειαγμένο το χαλάκι μπροστά στον
καναπέ: τέσσερα κόκκινα και στη μέση ένα μαύρο, τέσσερα μπλε κ’
ένα μαύρο και πάλι κόκκινα με πράσινο, και στο καθένα μια
σταυροβελονιά με κίτρινο μετάξι . . . Αχ τι στενοχώρια τι
στενοχώρια! —

Όλα αυτά ειν’αιώνια μπροστά στην χαρά της ζωής! –

Κι αν τα μάτια σου αγναντεύουν φως χρυσό και καθρεφτίζουν τη
θάλασσα την μακρινή και τον ουρανό που κατεβαίνει ως μέσα στο
παράθυρό σου – από τα βάθη τους όμως αναβρύζει σκοτάδι, σκοτάδι,
σκοτάδι. . .

Την άλλη μέρα ήρθ’ ο γιατρός για τη Βεργινία. Έβαλε ταυτί του στην
καρδιά της που μόλις ακουγότανε (με μισόκλειστα μάτια κύταζε
χαδευτικά την ξανθή γενιάδα του πούτον πλαγιασμένη με φιλάρεσκη
συγκατάβαση απάνω στο φτωχό στήθος της Βεργινίας). . έπειτα έπιασε
το σφυγμό. . κύτταξε τα ματόφλουδά της από μέσα πούταν ξέχρωμα —
ανασήκωσε με το δαχτυλο τα χείλια της να δη τα γουλιά πούταν κι
αυτά σχεδόν άσπρα. Είπε πως έχει μεγάλη αναιμία και να μείνη
κάμποσες μέρες στο κρεββάτι ακίνητη ως ναναλάβη. Την εμπόδισεν εδώ
και πέρα να κάνη τον παραμικρότερο κόπο κι ούτε και να συγχίζεται.
Έπειτα έγραψε κάτι καινούργια φάρμακα: πρώτα ένα νερό κιτρινωπό
σαν τσάι που θα γράφη απόξω στο μπουκάλι «Δακτυλίτις», να παίρνη
δυο κουτάλια της σούπας, ένα το πρωί κ’ ένα το βράδυ, για τρεις
μέρες το πολύ, κ’ έπειτα από λίγες μέρες ξανά δεύτερο έν' άλλο που
θάχη χρώμα σκούρο κόκκινο και θα λέη «Κολά», να βάζη από μισό
κουταλάκι ή καμμιά εικοσαριά στάλες στο κρασί της — τρία δάχτυλα
κρασί μαύρο κάθε φορά, όχι περισσότερο. Φαΐ δυναμωτικό κι αλαφρό:
σούπα μ’ αυγό χτυπητό, λίγη μπριζόλα με το αίμα, μυαλό και
σοκολάτα πλάκες όση θέλει. Και να παίρνη πάντα τις πικρές της
στάλες και τα χάπια. Σε δύο-τρεις μέρες, είπε, θα ξαναπεράση.
Συμβούλεψε κι αυτός το Νίκο να πάρη κάποια γυναίκα στο σπίτι να
νοιάζεται και την άρρωστη, όταν θα λείπη αυτός. Ο Νίκος τον
ξέβγαλε ίσαμ’ έξω απ’ την πόρτα. Στάθηκαν απόξω και μίλησαν αρκετή
ώρα! . . .

Ο Νίκος ξαναμπήκε μέσα κατσούφης.

 — Να πας στη θεια Ελέγκω, του είπε η Βεργινία, να της πης να μας
στείλη τη Λιόλια, την ανεψιά του αντρός της. . . Είναι καλό
κορίτσι. . δεν έχει κανένανε στον κόσμο. . . Σαν ήμουνα στης θειας
ήτανε μικρή. . πήγαινε στων Απόρων Γυναικών. Τώρα θα κοντεύη
δεκαεφτά χρονώ. Η θεια μπορεί να κάνη και χωρίς αυτήνα . . .

Λαχάνιασε για να πη αυτά τα λίγα λόγια και τα μάτια της κύτταζαν
τον Νίκο σαν να του ζητούσανε συγχώρηση.

 — Λιόλια τη λεν; — είπε μοναχά ο Νίκος.

Τι γλυκό που ακούστηκε τόνομ’ αυτό απ’ το στόμα του και σα με μιαν
απήχηση πίσω του — τόσο που ξαφνίστηκε κι ο ίδιος. . .



&Τάσπρα μάτια.&



Έτσι λοιπόν ήρθε η θεια Ελέγκω κ’ έφερε τη Λιόλια.

Ήτονε σχεδόν παιδί ακόμα, που δεν έδειχνε πως τάχε κλεισμένα τα
δεκάξη, καθώς έλεγε η θεια, — ένα κοριτσάκι με κοντό φουστανάκι,
απαλό και στρουμπουλό σαν κάτι άσπρες γατίτσες που νομίζεις πως
δεν έχουν κόκκαλα. Είχε μεταξένια καστανά μαλλάκια με λάμψεις
χρυσές και χείλια κόκκινα και υγρά, μισανοιγμένα σαν ανθόφυλλα.
Σαν κάποιο ξημέρωμα γλυκό ήτον απάνω της, αλάλητο.

Καθότανε ντροπαλή στην άκρη του καναπέ και ξέφτιζε τη φράντζα του
τραπεζομάντηλου που ήτον είδος κινέζικο, μαυροκίτρινο, και τόχε
αγοράσει η Βεργινία τέσσερες δραχμές από 'να γυρολόγο. . .

0 Νίκος στεκόταν ορθός στον κομμό και στριφογύριζε απάνω σε δυο
του δάχτυλα την αλυσσίδα των κλειδιών του. .

Ενόσω μιλούσε η θεια Ελέγκω, ξεχειλιστή απάνω στην καρέκλα κοντά
στο κρεββάτι της Βεργινίας, τα μάτια του Νίκου κύτταζαν τη σειρά
κουμπάκια, τόνα κοντά στάλλο, πούχε μπροστά το σταχτί πολκάκι της
Λιόλιας, που της ήτονε μικρό και την έκοβε φοβερά στις αμασχάλες:
στην κάθε της αναπνοή τα κουμπάκια σπαράζανε μέσα στις
κουμπότρυπές τους, σάμπως τα στηθάκια της τάγουρα να ωρίμαζαν εκεί
μπροστά στα μάτια του και να γυρεύανε να κάμουνε φτερά να πετάξουν
. . .

Λαχτάρα μου! — — —

Η Βεργινία ήτον πολύ ξαναμμένη και μιλούσε με κόπο, μα και με μια
ξεχωριστή ζωηράδα, λες και μάζευε όλη της τη δύναμη για να κρύψη
απ’ τους ξένους το χάλι της.

Σαν τα αποείπανε, σηκώθηκε η θεια Ελέγκω να φύγη φίλησε τη
Βεργινία:

 — Θάρχωμαι, Βεργινίτσα μου, να σε βλέπω πιο συχνά τώρα· να βλέπω
και πώς τα πάει κ’ η Λιόλια. Μη σεκλετίζεσαι! περαστικά είναι. Νά
κ’ εμένα που με βλέπεις τόση κι άλλη τόση, τα ίδια δεν τράβηξα το
πρώτο χρόνο της παντρειάς μου; θα πης πως δεν έκανα παιδιά! —
Ξορκισμένα νάναι! Άμα έχης τον άντρα σου, τι άλλο θέλεις; για
μπελά μόνο; . . . Κ’ εσύ, Λιόλια, το νου σου! να κυττάς τη
Βεργινία που την είχα σαν παιδί μου — προσεχτική και πρόθυμη σαν
κορίτσι του σπιτιού. Κι ό,τι σου πη ο Κυρ Νίκος που είν' ο
καημένος κι αυτός σαστισμένος. . . Από νοικοκυριό πια άλλο τίποτα,
Βεργινίτσα μου. Την έχω στρωμένη. Αμ τα ξέρεις δα κ’ εσύ! . . .
Περαστικά Κυρ Νίκο! αυτά έχ' η παντρειά. Μικρός-μικρός μπήκες στα
βάσανα, έ — ε — έχ! Όποιος τρώει τα καρύδια σπάνει και τα τσέφλια,
Κυρ Νίκο μου — ού . . .

Και βγήκεν έξω, σκασμένη στα γέλοια για ταστείο της.

Κι απόμειναν οι τρεις μονάχοι —

Της φώναξε αχνά της Λιόλιας η Βεργινία και της είπε να πάρη τα
κλειδιά, να βγάλη λάδι απ’ το ντουλάπι της κουζίνας και να ψήση τα
ψαράκια πούχε φέρει ο Νίκος αποβραδύς, να βράση το γάλα και ταυγά.
. .

Τα γλήγορα κι αλαφρά πατήματά της απηχήσανε στα σανίδια της
κάμαρης κ’ έξω στις πλάκες της αυλής. Και σε λίγο ξανάρθε μέσα και
ρώτησε τη Βεργινία να κάμη λίγα ψάρια και στη σχάρα με το λεμόνι;
και πάλι τάπ — τάπ — τάπ έκαναν τα βήματά της. . . κ’ έκανε άνεμο
με την κοντή φουστίτσα της, σα γοργοδιάβαινε με τα κλειδιά
κουδουνιστά στην τσέπη της ποδιάς της που η πρώτη της δουλειά
ήτονε να τη βγάλη από το μπογαλάκι πούχε φέρει μαζί της και να τη
φορέση. . .

. . Ένας αέρας αλλοιώτικος, σαν κάποιο φως μπήκε στο σπίτι που ως
τώρα ήτον αφώτιστο, πνιγμένο απ’ την περίχυτη κούραση και το
βαστηγμένον πόθο της άρρωστης γυναίκας.

Όταν γύρισε ο Νίκος απ’ το μαγαζί, έλαμπε από τάξη και πάστρα η
κάμαρη που δύο μέρες τώρα είχε μείνει ασυγύριστη: μια γλυκειά
ησυχία ήτον πεσμένη απάνω στα έπιπλα, στης Βεργινίας το κρεββάτι,
με την άσπρη κουβέρτα όμορφα τεντωμένη, και στο πρόσωπο της
Βεργινίας ακόμα πούτον πιο άσπρο απ’ το προσκέφαλο της,
ταναπουπουλιασμένο.

Αισθάνθηκε τότες ο Νίκος πως δεν ήτον πια μονάχος στο σπίτι μ’
αυτόν το μυστηριώδικο εχθρό, την κρυφή αρρώστια που έτρωγε το
κρέας της γυναίκας του κάτω απ’ το πετσί της και της έπινε το αίμα
και τη νειότη της.

Γύρισε η Βεργινία το κεφάλι της να τονέ χαιρετήση και φάνηκε το
άσπρο των ματιών της σταχτερό, χωρίς λάμψη κ’ η κόρη ξέχρωμη, σα
νάταν η κόρη και τασπράδι ένα πράμα. Άνοιξε τα χείλια της τα
παννιασμένα να του χαμογελάση κ’ είδε ο Νίκος τα γουλιά σαν από
ξέθωρο, σβησμένο κοράλλι, πούκαναν τα δόντια της να φαίνονται
κατακίτρινα.

Τι λύπη! τι λύπη! — — — —

Κ’ η ματιά του έπεσε και στο πρόσωπο της Λιόλιας, που μόλις μπήκε
αυτός μέσα, σηκώθηκε απ’ την καρέκλα κοντά στο κρεββάτι που
καθόταν κ’ έραβε και τονέ χαιρέτησε μ’ ένα βυσσινύ χαμόγελο,
ρίχνοντας με το χέρι πίσω κάτι σγουρόμαλλα απ’ το μέτωπό της. Και
το χαμόγελο αυτό, η όψη της η ανθισμένη σα να τον ξεκούρασαν απ’
τη λύπη του μονομιάς, σα να τούδωσαν κάποιο θάρρος αλοιώτικο και
μίαν ελπίδα αόριστη για κάτι καλό πούτονε νάρθη, αφάνταστο.

Άθελα, εκεί που κάθησε να φάη, ακολουθούσε με το βλέμμα του τη
Λιόλια που μπαινόβγαινε κ’ οι ματιές του ακκουμπούσανε σκεπτικές
στα καστανά της τα μαλλιά, που τάχε σηκωμένα πίσω αψηλά σε μια
χοντρή πλεξούδα, έπειτα πάλι έπεφταν απάνω στο στενό της το
πολκάκι, στα κουμπάκια που σπαράζανε σε κάθε αναπνοή της. . ·

Κ’ η Λιόλια κάθε τόσο έλεγε με μια φωνή χαμηλή και τραγουδιστή:

 — Κυρία Βεργινία! να σας φέρω τώρα το ζουμί σας;. . . Να σας κόψω
τη μπριζόλα σας; Να βάλω να ζεσταθή το γάλα σας ή το θέλετε το
βράδυ;. . . Θα του φθάση το φαΐ του Κυρίου Νίκου ή να του ψήσω και
δυο αυγά;

 — Πώς να δη ο Νίκος τάσπρα μάτια της Βεργινίας καρφωμένα απάνω
στο πρόσωπό του, αφού κύτταζε αλλού; Το περίεργο μόνο είναι πως
δεν ανταμώθηκαν οι ματιές του απάνω στης Λιόλιας το κορμί, γιατί
και της Βεργινίας τάσπρα μάτια περπατούσανε μαζί με τα καμώματα
της Λιόλιας και πήγαιναν απ’ τη Λιόλια στο Νίκο και πίσω. . .

Ω σκεπτικά μάτια του νέου αγοριού, τι φταίτ’ εσείς που
γλυκαινόσαστε, σαν ήσαστε πρώτα πικραμένα και τυφλά απ' το σκοτάδι
κ’ έξαφνα αγναντεύετε ένα λουλούδι γλυκό που σιγοκαμπανίζει μέσα
στην αύρα της ψυχής σας;. . . Λάμπει πάλι χρυσός ο ήλιος της
νεότητός σας και ξυπνάει η λαχτάρα σας σαν κάποια μοσχοβολιά
πούτον κρυμμένη βαθιά-βαθιά κάτω από τους μαραμένους μενεξέδες. .
.

Κ’ η Βεργινία είδε τα μάτια του αγοριού της να γλυκαίνωνται,
νανοίγουνε διάπλατα σαν άνθη στον ήλιο, όταν ακκουμπούσαν απάνω
στα μαλλιά της Λιόλιας και στα χείλια της τα υγρά κι ανοιγμένα
πάντα σαν κόκκινα ανθόφυλλα και στο πολκάκι της με τη σειρά
κουμπάκια, και δεν έβλεπε πια τίποτε άλλο απ’ όσα ήτανε γύρω της
κι απ' όλη τη ζωή που είχε ακόμα μέσα της κι απ’ όλη την αρρώστια
που της είχε ζωσμένο το κορμί της και της τότρωγε – τίποτα! εξόν
αυτό μονάχα. . .

. . . . . . . . . . . . . . . . . . . . . . . . . . . . . . .

 — Πού θα τη βάλωμε να κοιμηθή, είπε η Βεργίνα του Νίκου, άμα ήρθε
το πρώτο βράδυ. Και σα ναπαντούσε γι’ αυτόν, πρόσθεσε με βία: Στην
κουζίνα είναι πλάκες και δεν έχομε στρίποδα. . ούτε και ρούχα —

 — Να πέση στο κρεββάτι μαζί σου κ’ εγώ στρώνω χάμω.

Η Βεργινία κούνησε το κεφάλι της πως «όχι» —

 — Τότε να στρώση την αντρομίδα μπροστά στο κρεββάτι κοντά σου,
μήπως και θέλησης τη νύχτα τίποτις. . .

 — Δε φθάνουν οι κουβέρτες —

 — Της δίνομε το πάπλωμα κ’ εμείς σκεπαζόμαστε με το νυφικό μας.

Μια λάμψη πέρασε από τα ξεθωριασμένα μάτια της Βεργινίας σαν
αντιφεγγιά από κάποια φλόγα που 'καιγε άσωστη στα βάθη της ψυχής
της. . .

Έτσι κοιμήθηκαν εκείνη τη νύχτα η άσπρη Βεργινία και ο μαυρειδερός
ο Νίκος σκεπασμένοι με το νυφικό τους πάπλωμα από ατλάζι γαλάζιο,
με κίτρινη φόδρα, με τους πολλούς μπακλαβάδες και τις όμορφες
στριφτορραφές ολόγυρα, που απ’ τη νύχτα του γάμου τους έμενε
κλεισμένο μες το σεντούκι και μόνο κάθε μεγάλη σχόλη στρωνόταν
αποπάνω απ’ το κρεββάτι κι άπλωνε τη γλυκειά του λάμψη σα θάλασσα
Κυριακάτικη. . .

Αλήθεια σα θάλασσα γαλάζια και εκστατική έμοιαζε καθώς ήτονε φαρδύ
και μακρύ και χυνόταν ίσαμε κάτω στα πάτωμα.

Του Νίκου, πούτονε γυρισμένος κατά τον τοίχο, μόλις φαινότανε λίγο
το κατσαρό μαλλί που τόχε τούφφα πάνω απ’ το μέτωπο. Μα της
Βεργινίας το πρόσωπο ήτον όλο απόξω, σα να φοβότανε μην πνιγή, κι
άσπριζε σα μια χούφτα αφρός απάνω σ’ ένα κύμα απλωτό — αφρός που
δεν ήθελε να λυώση. Και στα βάθη του αυτό το κύμα έκρυβε τη δύναμη
και την αρρώστια — κ’ η αρρώστια λαχταρούσε τη δύναμη, την
κοιμισμένη. . . Και το κύμα έπεφτε από πάνω από της Βεργινίας το
αδυνατισμένο κορμί και φιλούσε της Λιόλιας, που κοιτότανε στο
πάτωμα, το γλυκό παρθενικό κεφάλι. . .

Όλη τη νύχτα τα μάτια της Βεργινίας ασπρίζανε μες στο σκοτάδι που
χύθηκε βαρύ και βουερό σαν απόσβησε το καντήλι, ορθάνοιχτα. . κ’
έκαναν τον ίδιο δρόμο πούκαναν όλη την ημέρα: απ’ το μέρος του
Νίκου κατά το μέρος της Λιόλιας — χωρίς να βλέπουν. . . ως που
ξημέρωσε — —

Και περνούσαν οι μέρες. . .

Όταν ο Νίκος τη ρωτούσε τώρα τη Βεργινία πώς ήτον και της μιλούσε
με τόση γλύκα, με τόσα πολλά λόγια — αυτός που άλλη φορά σε μιαν
εβδομάδα μέσα δεν εύρισκε τόσες λέξεις να της πη — και με μιαν
ηχερή φωνή που σα νάτρεμε κρουσταλλένια κάτι χαρούμενο μέσα της,
και μονάχος του της έδινε να παίρνη τα γιατρικά της και της
μετρούσε τις στάλες σα να τις χαιρόταν κι αυτές ακόμα, και της
έκοβε τη μπριζόλα και της βαστούσε το πιάτο της σούπας της με το
χτυπητό αυγό, για να μη σηκώνη πολύ το χέρι της και κουράζεται, —
η Βεργινία κυττούσε μονάχα τα μάτια του. Και πολλές φορές συνέβηκε
να χυθή το γιατρικό κ’ η σούπα επάνω της, γιατί κι αυτός κυττούσε
αλλού — — —

Και περνούσαν οι νύχτες. . .

Τι νύχτες ήταν εκείνες! Δεν ήταν ο Νίκος που κοιμότανε στο πλευρό
της; — τόσο βαθιά, τόσο βαθιά! — Γιατί δεν την έσφιγγαν τα δυνατά
του χέρια σαν πρώτα; γιατί δε γύρευαν τα χείλια του τα δικά της; —
το ζεστό κορμί του το δικό της που κρύωνε αιωνίως;. . . Αχ, η
Πίκρα κ’ η Σιγαλιά κάθονταν άγρυπνες στο προσκέφαλό της και της
έπιαναν τα στήθια και της πάγωναν τα χέρια ίσαμε τα νύχια. . και
την καρδιά του Νίκου —

Όλη η ζωή που της έμενε είχε μαζευτή αυτόν τον καιρό στα μάτια
της: αυτά μιλούσαν, αυτά φώναζαν, αυτά έτρεχαν απάνω — κάτω και
σηκώνανε χέρια παρακαλεστά, αυτά σπάραζαν και σβήνανε λιγόθυμα. Η
ίδια δεν είχε πια δύναμη να τα κάνη όλ’ αυτά κ’ η φωνή της δεν
μπόραγε να πη τα όσα ήθελε. . .

Δεν πέρασαν δεκαπέντε μέρες, κ’ η Βεργινία κατάλαβε πως για νάναι
του Νίκου τα μάτια πάντα γλυκά σαν τώρα κ’ η φωνή του τόσο διάτορη
και κρουσταλλένια και κρυφοχαρούμενη, αυτή ήτον πια περιττή — και
κατάλαβε τότες πως δεν της χρησίμευε πια ούτε της ίδιας να ξαναύρη
την υγειά της.

Κι αυτό την έρριξε πιο βαριά κάτω.

Όταν ξανάρθε ο γιατρός της έγραψε κι άλλη Δακτυλίτιδα κάθε δυο
ώρες τώρα, και πάλι δυναμωτικά κ’ είπε να μη σηκωθή απ’ το
κρεββάτι — μα και να ήθελε, μπορούσε; — —

Και ο Νίκος καθεμέρα γινόταν πιο πεταχτός, πιο χαρούμενος. — Σαν
περπατούσε στο δρόμο ανασήκωνε τις φτέρνες πριν ναγγίξουν το χώμα,
έρριχνε πίσω το κεφάλι και κύτταζε ολόγυρα με μάτια φεγγερά να δη
τον κόσμον όλο πούτονε δικός του . . κι ανάσαινε βαθιά με τα
ρουθούνια διάπλατα, σα να μην τούφθανε ο αέρας γύρω για τα δυνατά
πλεμόνια του. . . Στο μαγαζί του λέγανε: «Μωρέ Νίκο! τι έπαθες,
μωρέ Νίκος μπας και σούρθε καμμια κλερονομιά;» — Κι’ αυτός
γελούσε: «Εγώ τι έπαθα, για εσείς τι πάθατε και κοιμόσαστεν
ορθοί!»

Να τονέ βλέπατε πώς έπιανε το σκαρπέλλο και τη σγόρμπια στο χέρι
και τα χτυπούσε με τη ματσόλα μες το ξύλο σα νάθελε να τα κάμη όλα
τρίψαλα! Ο μάστοράς του φώναζε: «Ε!! Νίκο! έχει εκατό δραμές αυτή
η καρυδιά! Δεν είμαστε, καλά, λέω 'γώ!» Αυτός όμως μάζευε τα
χαλινάρια του τη στιγμή πούπρεπε και γύριζε ταργαλείο με μια
στρογγυλή και τρυφερή κίνησι σαν αγκάλιασμα, γλήγορη κι απαλή σα
χάδι κρυφό, κ’ έξυνε κ’ έγλυφε το αυγό που σκάλιζε και την αχιβάδα
και το φλασκόφυλλο και τον άκανθο, ως που το σίδερο γινότανε φωτιά
μέσα στα χέρια του. Και το ζεστό σίδερο φιλούσε, φιλούσε το ξύλο
κι αυτό γινότανε μαλακό και γλυκό, σα να ζωντάνευε, κι άνοιγε, σαν
ταχείλι στα φιλιά, κι έβγαιναν όλο φυλλαράκια και βλαστοί
πανώριοι, μυριοπερίπλοκοι, και ρόδια και σταφύλια, που χύνονταν
όσο ένα κέρας, και γυναίκες με βυζιά πεταχτά και Κένταυροι με τις
ουρές ορθές και με τόξα που σαϊττεύαν αόρατους εχθρούς κι
αγριάνθρωποι με τράγινα μεριά και μυτερά αυτιά και Χίμαιρες και
Σφίγγες με φτερά. . . Πόση δουλειά έβγαινε τώρα από τα χέρια του!

Κι όμως πρώτος απ’ όλους, μόλις βαρούσε η καμπάνα, τα βροντούσε
όλα χάμω κ’ έτρεχε σπίτι, κόβοντας δρόμο απ' την Πλάκα και την
Άγια Αικατερίνη κ’ έπειτα πίσω απ' το Στρατιωτικό Νοσοκομείο, για
να οικονομήση και το καθημερινό έξοδο του τροχιόδρομου — καθώς
έλεγε στον εαυτό του. Μα αλήθεια ήτον πως τουρχόταν έτσι να
κουνηθή, να τρέξη, και δεν τονέ βαστούσε πια στα καπούλια του
Κωλοσούρτη να κάνη χάζι τα σκέρτσα του!!

Έμπαινε στο σπίτι σαν ανεμοστρόβιλος! . . βροντούσε τις πόρτες και
τις καρέκλες . . γελούσε με το καθετί και με την άρρωστη ακόμα τη
Βεργινία.

 — Σα λεμόνι μου είσαι πάλι σήμερα Βεργινίτσα μου! — θα σε στίψω
να σε κάνω λεμονάδα —

Και σε λίγο πάλι έλεγε:

 — Μπα δεν έχεις τίποτις! Απ’ την ημέρα που μπήκε η Λιόλια στο
σπίτι είσαι πολύ καλύτερα. Και τα προχτές σαν ήρθε η θεια Ελέγκω
μονάχη σου της τόπες. Δεν λέω αλήθεια; Νά που γελάς κ’ η ίδια! —
γελάς, έ;!

Μα της Βεργινίας το πρόσωπο καθεμέρα γινόταν πιο άσπρο, πιο
διάφανο. Κάτι γούβες γαλάζιες φανήκανε στα μηλίγγια. Τα μάτια της
από κάτω ήτανε μαύρα προς το μενεξελύ, σα χτυπημένα, τα βλέφαρα με
πρισμένους γύρους βυσσινιούς — κι αυτά ήταν τα μόνα χρώματα πούχε
απάνω της. Το στόμα της έδειχνε κυρτωμένο σ’ ένα τόξο, που θάτον
ακόμα πιο τρομερό αν ήτονε γέλοιο κι όχι κλάμα βαστηγμένο μιας
ψυχής που σπάραζε . . .

Τώρα ο Νίκος ερχόταν το απόγεμα από νωρίς στο σπίτι πολλές φορές
και δε ματάβγαινε καθόλου ύστερ’ απ' το γιόμα. Είχαν τώρα λέει
λιγώτερη δουλειά στο μαγαζί, γιατί ο πλούσιος πούχτιζε ένα σπίτι
παλάτι στου Μακρυγιάννη και που του σκάλιζε ο Νίκος τις δρύινες
πόρτες για όλο το σπίτι και τους καρυδένιους ταμπλάδες της
τραπεζαρίας, είχε γράψει στην Ευρώπη για ιδιαίτερη ξυλεία κι
αργούσε νάρθη. Έτσι έπαιρνε κι αυτός τα σχέδια του σπίτι και
καθόταν και χαράκωνε και φωτοσκίαζε κ’ έσβηνε με τη γομμαλάστιχα
ίσαμε που βράδιαζε — και δουλεύοντας σφύριζε ακατάπαυτα, σαν τον
κότσυφα. . .

Η Λιόλια περνούσε από μπροστά απ’ το τραπέζι του και κρυφοκυττούσε
τις ζωγραφιές πούφτειανε ο Νίκος. Και άμα έβλεπε πως ο Νίκος
περισσότερο αυτήν κυττούσε παρά τη μύτη του μολυβιού του,
κοκκίνιζε ως ταυτιά.

Και όχι μόνο τότες. . . Άμα θ' άνοιγε την πόρτα ο Νίκος να μπη στο
σπίτι κι ακουγόταν η φωνή του, μόλις που της έλεγε κουβέντα ή της
έδινε τίποτα στο χέρι, αυτή γινόταν παπαρούνα. Κ’ εύρισκ’ αιτία
και ξέφευγε απ' την κάμαρη κ’ έτρεχε κάτω στην κουζίνα. Κι από
κάτω, από το υγρό και σκοτεινό υπόγειο, ακουγότανε σε λιγάκι η
φωνή της να τραγουδή κρουσταλλένια, όπως τραγουδεί ένα καναρίνι
μέσα στο κλουβί του. Μα μόλις ανέβαινε απάνω στην κάμαρη, σώπαινε
— — Όπως σωπαίνει το καναρίνι όταν του ρίχνουν αποπάνω ένα
σεντόνι — —

Κι ο Νίκος άφηνε τη δουλειά του, έκοβε το σφύριγμα κι αφηγκραζόταν
της Λιόλιας το τραγούδι και θυμόταν τις παλιές του τις καντάδες
και τουρχότανε να τραγουδήση μαζί της. . .

Κ’ η Βεργινία θυμόταν τα τραγούδια του Νίκου — κ’ έχωνε το κεφάλι
της κάτω απ’ το γαλάζιο πάπλωμα, σα να ναυαγούσε μέσα σ’ ένα κύμα
απελπισίας — — —

Ήτονε Φλεβάρης τώρα κι αποκριές!

Την Κυριακή της Τυρινής άργησε να γυρίση ο Νίκος το μεσημέρι.
Κάποιος χτύπησε την πόρτα απέξω! Τρέχει η Λιόλια νανοίξη . . και
γιομίζει από χαρτοπόλεμο και μπαίνει ο Νίκος σκασμένος στα γέλοια
που έκαμε τη Λιόλια και τρόμαξε. Μύριζε ο Νίκος δυνατά κρασίλας.
Έπειτα πήγε και στης Βεργινίας το κρεββάτι και την πασπάλισε κι
αυτή με τα πολύχρωμα χαρτάκια. Έτσι φαινόταν ακόμα πιο κίτρινη, σα
λείψανο μασκαρεμένο.

 — Μ' ηύρε στο δρόμο η θεια Ελέγκω, είπε ο Νίκος. Θάρθη μούπε στις
τρεις να πάρη τη Λιόλια να πάνε να δούνε μασκαράδες από 'να σπίτι
πού την προσκάλεσε μια γνωστή της. . και να πάω λέει εγώ το βράδυ
να τηνέ φέρω. . .

Καθήσανε να φάνε.

Στο φαΐ ο Νίκος περισσότερα γέλοια έκανε παρά μπουκιές πούβαζε στο
στόμα του· κρασί όμως έπινε μπόλικο. Γελούσε με τη Βεργινία πού
μασσούσε την μπριζόλα της με το χαρτοπόλεμο στα μαλλιά, με τη
Λιόλια που θαρρούσε πως έπεφταν τα χαρτάκια από πάνω της μέσα στο
φαΐ της κι όλο τιναζόταν — ενώ της τάρριχνε αυτός, χωρίς να το
παίρνη χαμπάρι.

Καθώς σηκωθήκαν απ’ το τραπέζι κ’ έμεινε η Λιόλια μια στιγμή
γυρισμένη, χώνει το χέρι του ο Νίκος στο λαιμό της βαθιά και της
γιομίζει την πλάτη κομφετί. Έβγαλε τις φωνές η Λιόλια κ’ έτρεξε με
τα γέλοια κάτω στην κουζίνα. Ο Νίκος από πίσω. Την κυνηγούσε στην
αυλή κι αυτή ξεφώνιζε απ’ τα γέλοια. Ξαναμπήκανε μέσα στην κάμαρη
κ’ έτρεξε η Λιόλια να φυλαχτή κοντά στη Βεργινία, πίσω απ' το
κρεββάτι. Ήτον κατακόκκινη, σα μαγιάτικο τριαντάφυλλο χιονισμένο
απ’ τα χαρτάκια· τα μαλλιά της στέκονταν ανάερα σα χρυσό σύννεφο.
Αισθανόταν το κεφάλι της κουδούνι απ’ αυτήν την ασυνείθιστη
αγαλλίαση που της έκανε σχεδόν τρόμο —

. . Σαν αντίκρυσε τα μάτια της Βεργινίας που είχε ανασηκωθή στο
προσκέφαλο κ’ έσφιγγε με το χέρι το στήθος της, τα ρόδα του
προσώπου της μονομιάς ξεφύλλισαν. . της ήρθαν τα κλάματα κ’ έπεσε
στα πόδια του κρεββατιού με το πρόσωπο μες τις κουβέρτες —

Πήγε ο Νίκος κοντά της να της πη πως δεν τόθελε να την πικράνη. Μα
η Βεργινία τους κύτταζε και τους δυο έτσι αλλοιώτικα! — — Το
κεφάλι του Νίκου ήτονε βαρύ. Τον είχαν κεράσει το πρωί οι φίλοι,
ήπιε και το μεσημέρι, ζαλίστηκε κι απ’ το τρέξιμο. . . Έπεσε στον
καναπέ κι αποκοιμήθηκε — — —

Ηρθε η κυρά Ελέγκω κ’ έφυγε με τη Λιόλια — κι ο Νίκος δεν το πήρε
χαμπάρι. Όταν ξύπνησε και είδε πούτανε φευγάτες, του κακοφάνηκε.
Κατέβηκε στην αυλή κ’ έβαλε το κεφάλι του κάτω απ’ τη βρύση.
Έπειτα ήρθε μπροστά στον καθρέφτη και χτενίστηκε και συγυρίστηκε
για όξω· έβαλε και την πεταλούδα του να καθήση ανάλαφρα απάνω στα
βρεμμένα κατσαρά μαλλιά του.

 — Πάω να σου φέρω την Κερά-Δημήτραινα από πλάι ή καμμιανή της
κόρη να σου βαστήξη συντροφιά. Αλλά που αυτές! — αμ δε θάναι σπίτι
τέτοια μέρα! . . . Αν δεν τις βρω, να περάσω να πω της Ευρυδίκης;.
. Δεν τη θέλεις; — Μα δεν μπορείς να μείνης και μονάχη σου! μήπως
και θελήσης τίποτα ως που να γυρίσωμε με τη Λιόλια. . . Τάχεις όλα
κοντά σου, ό,τι σου χρειάζεται; — Δε θαργήσωμε!

Και βρόντηξε πίσω του την πόρτα.

Σε λίγο ήρθε η Ευρυδίκη, η καπελλού (που κάλλιο να μην ερχότανε),
με κάτι τσουλούφια ως μέσα στα μάτια και με μάγουλα μπλου αποκάτω
από τη μπούδρα — μια ξεμπερδεμένη που φαινόταν πως είχε περάσει
δια πυρός και σιδήρου και πολλών αντρών «νόον και άστεα» γνώρισε.
Δύο φορές ζωντοχήρα, αν θέλετε! «Καθώς κατήντησαν τώρα οι άντρες,
έλεγε, κάλλιο να μη παντρεύεται μια κόρη· δεν εννοούν τι θα πη
γυναικεία ψυχή», — — Μα δεν την εμπόδιζε αυτό να κάνη τη
μισοκακόμοιρη: αυτή να βγη έξω τέτοια μέρα! . . κι ο Κύριος Νίκος
να μην ερχότανε να την παρακαλέση, αυτή τόχε σκοπό νάρθη να καθήση
με την αγαπημένη της τη Βεργινία. . .

«Σιχαίνεται κανείς πια και τον εαυτό του να βλέπη τις αηδίες του
κόσμου μέρες που είναι και θέλει να πη κι ένα λόγο. Μήπως έμεινε
ψυχή γεννητή στο σπίτι απ' όλη τη γειτονιά! Οι κόττες μοναχά κ’ οι
γάττες. . .»

Και πού να τόξερε όποιος την άκουγε πως θα πήγαινε το βράδυ μασκέ
ατσιγγάνα στην Κασταλία!

Η Βεργινία πολλές σχέσεις με τις γειτόνισσες δεν είχε — και στο
πόδι που ήτον ακόμα. Με την πλαϊνή, τη χήρα του δικαστικού
κλητήρα, στο ίδιο σπίτι πια, εξ ανάγκης: πότε για κάνα λεμόνι,
πότε για το γουδί ή την πλύστρα της σκάφης και προ πάντων για το
σίδερο, που είχ' ένα όμορφο παποράκι η Βεργινία, κι εκείνες οι
κόρες της χήρας είχαν αιωνίως κάτι «λεπτόν» να πατήσουν. Μ' αφότου
της ήρθ' εκείνη η αναθεματισμένη λιγοθυμιά στο δρόμο εξ αιτίας από
τα λόγια που της είπανε, δεν είχε μάτια να δη καμμιάν η Βεργινία.
Έπειτα ήρθ’ η Λιόλια! . . πού είχε νου πια και δύναμη για
κουβέντες —

Και το είχε παράπονο η Ευρυδίκη αυτό, που δεν ήξερε δηλαδής η
Βεργινία να ξεχωρίζη τις αληθινές της φίλες. Κι άρχισε για τις
πλαϊνές: οι δείξες, οι πείξες, που τους είχε περάσει η ιδέα πως θε
να τους άδειαζε τον τόπο η καψερή η Βεργινία, «που να φαν τις
γλώσσες τους, κ’ ήταν έτοιμη η γριά-που να μη την πω! — να του
πασσάρη μιαν απ’ τις κόρες της του Κύριου Νίκου — και ίσως και τις
δυο, τη μια με το στεφάνι και την άλλη αστεφάνωτη — Θε μου σχώρα
με!»

«Αμ τι θαρρείς! τέτοιοι άνθρωποι έχουν ιερό και όσιο; άνθρωποι
είν' αυτοί; Είδαν το παλληκάρι – γιατ’ είναι όμορφο παιδί και
λεβέντης ο αντρούλης σου — να τονέ χαίρεσαι! — δουλευτής, που
μπορεί να ζήση τη γυναίκα του με το κόμμοδό της, νάχη, σα να
πούμε, και τη διασκέδασή της και το λούσσο της — μη βλέπεις εσύ
που δεν έχεις τίποτα απ’ τον κόσμο —»

(Και μπρος απ’ τα μάτια της Βεργινίας φάνταξε σαν όραμα φεγγοβόλο
ένα μεγάλο άσπρο φτερό πούχε στο καπέλλο της μιαν όμορφη κυρία,
που την είδε μια μέρα να περνάη με ταμάξι απ' τη Λεωφόρο Συγγρού .
. και το φτερό ανέμιζε και κυμάτιζε μαλακά στην αύρα σα σύννεφο
που έλυωνε, σαν αφρός. . και της χάδευε τα χρυσά μαλλιά, χωρίς
ποτέ να φεύγη από κοντά τους, χωρίς να σβήνη. . . Αχ, πόσο της
άρεσε εκείνο το φτερό! — και του τόχε ειπή του Νίκου να της πάρη
ένα όμοιο για τη Λαμπρή . . και τώρα! — και βούρκωσαν τα μάτια της
— —)

«Περαστικά νάναι!», πρόσθεσε η Ευρυδίκη σαν την είδε που δάκρυσε,
« — και να ξοδεύεσαι και για ξένον άνθρωπο — εκείνο το κορίτσι δα
που πήρες! Αυτά είν' τα τυχερά! Μήπως τόθελες κ’ εσύ που το πήρες;
Ξέρει κανείς τι βγαίνει απ’ αυτά τα πράματα! Την είδα που λες τώρα
δα που περνούσαν απ' το σπίτι με μια γριά. Μια στρογγυλοπρόσωπη
δεν είναι; παχουλή; μ’ όμορφα μαλλιά; με μια τραγιάσκα; Θεια της
λέει είν' εκείνη η γριά-μου τόχαν πη οι Βαλλώσαινες στην πίσω
αυλή. Είναι και δική σου θεια απ’ τη μητέρα σου; Εμ αφού έρχεται
και συγγενής, καλύτερα» —

Και χαμογέλασε μ’ ένα χαμόγελο πουρχόταν τα — ίσα απ’ την Κόλαση.

«Γιατί πάντα ένα ξένο κορίτσι μες το σπίτι», άρχισε παρακάτω με
καινούργιον αέρα στα πλεμόνια της, γιατί της φυσούσαν οι διάβολοι
με τα φυσερά τους, «πούναι και τόσο νέος άντρας και καλοκαμωμένος
— αλήθεια πόσα χρόνια τον απερνάς, ή σ’ απερνάει; Νάξερες,
καϋμένη, πώς τονέ ματιάζου — νε — ε τα κορίτσια και τι ακούγει
πίσω του! . . . Μέσ’ απ’ τα μπρίζι-μπίζι μου εμένα πού να μου
ξεφύγη τίποτα! — θε να πέθαινες δέκα βολές. Να προσέχης! — αυτό
μόνο σου λέω. Γιατί όποιος τόχει το νερό μες την αυλή, δεν πάει
στο ποτάμι. . . Μου φάνηκε πονηρή η μικρή. Ξέρεις τι σου είν'
αυτές οι μικρές, καθώς έγινε τώρα ο κόσμος! . . .»

Έτσι δεν έπαυε η γλώσσα της Κυρίας Ευρυδίκης να στάζη γλύκα ως που
βράδιασε. Την αλάλιασε την άμοιρη τη Βεργινία που της απαντούσε με
κάτι ξεψυχισμένα λόγια, με κανένα κούνημα του χεριού, στην αρχή κ’
έπειτα καθόλου πια, παρά κοιτόταν με το πρόσωπο χαρτί βαθιά μέσα
στο προσκέφαλο, κι άφηνε και της εσούβλιζε την ψυχή και της
περίχυνε το κορμί της με ζεστά λάδια και με νερά παγωμένα-το
άρρωστο της το κορμί πλάκα κάτω απ’ το γαλάζιο πάπλωμα — ως που
λιγοθύμησε — — —

Τηνέ συνέφερε σε λιγάκι πάλι η καλή της η φιλενάδα με σπίρτο του
καμινέτου που της έτριψε τα μηλίγγια και τα χέρια. Έπειτα κατέβηκε
στην κουζίνα και ηύρε λίγη κανέλλα μέσα σ’ ένα κουτί τενεκεδένιο
που ήτανε διάφορα μπαχαρικά και της έβρασ’ ένα φλυτζάνι με λίγο
πιπεράκι και της τόδωσε να πιή για να στυλώση την καρδιά της. Από
τέτοια δα άλλο τίποτα η Κυρία Ευρυδίκη — του κάκου δεν ήτονε μαμμή
ξεσκολισμένη.

Κ’ έπειτα ξανάρχισε — απ' άλλη μεριά τώρα. Της φάνηκε περίεργο
γιατί να λείπη απ’ το σπίτι το κορίτσι. Τι το θέλανε; Για να
χρειασθή σε μιαν ανάγκη! — ε; «Να μην ήμουν κ’ εγώ και να πάθαινες
τη λιγοθυμιά ολομόναχη! Κύριε σώσε! Έχω μιαν ιδέα πως πάει να ιδή
το κομιτάτο!»

Η Βεργινία της έκαμε «ναι» με το κεφάλι.

 — Ορίστε μας! Εμ τότες δε καθότανε σπιτάκι της μια και καλή.
Τρέχα γύρευε τώρα πότε θα γυρίση. . . Μήπως θα τηνέ φέρη κιόλα
πίσω ο κύριος Νίκος! έ;, Να-τα! Μάτια μου, θέλει και καβαλλιέρο!
Δε στάλεγα εγώ; — όπως πήγε, ναρθή! — τι; Και να δης που εξ αιτίας
της αργεί κι ο Κύριος Νίκος. Αυτός δα σε βαστάει στα χέρια — όλη η
Γαργαρέττα έχει να το κάνη. . . Κάπου θα μπλέχτηκαν! Οχτώ η ώρα! .
. . Αμ νισάφι πια! Απ’ τις τρεις την είδα να πηγαίνη τον κατήφορο
. . . Τώρα νύχτωσε. . ο κόσμος όλος είναι στα σπίτια τους. Κι
αυτοί που είναι για τους χορούς ή για να πάνε μασκαράδες στα ξένα
σπίτια, γυρίζουνε σπιτάκι τους να ετοιμαστούνε, να τσιμπήσουν
κάτι.

Κι ανησυχούσε αληθινά που αργούσανε, γιατί ήθελε κι αυτή να πάη να
ντυθή ατσιγγάνα για το χορό της Κασταλίας. Και τώρα πώς να την
άφηνε μονάχη της τη Βεργινία που ακόμα καλά-καλά δεν είχε
συνέρθει!

Είπε που θα πεταγότανε να δη μήπως γύρισαν οι χλαίνες γιατ’ είχε
και δουλειά να πάη σπίτι: μια παραγγελία βιαστικιά γι’ αύριο, ένα
καπελλάκι τρέλλα, όλο παπαρούνες και πράσινα στάχυα με τα κοτσάνια
πίσω κρεμαστά, που θα το φόραγε μια από τις μεγάλες στα Κούλουμα
στην Κηφισσιά. «Σου λεν έπειτα πως τα κάμανε στη Φρανσίν και στην
Καίτη Παππά και πως τους κόστισαν έναν κόσμο — και βγαίνουν απ’
αυτά εδώ τα χέρια. Τάφησα κ’ εγώ που λες για την τελευταία στιγμή,
Γιατ’ είπα μέσα μου: ό,τι έχω εγώ τη Βεργινίτσα μου! . . δεν πα να
κουρεύωνται κ’ οι μεγάλες και τα Κούλουμά τους. . .»

Και ξεγλίστρησε όξω απ’ την πόρτα.

Δεν πέρασ’ ένα λεπτό της ώρας και νάτην πάλι μαζί με τη χήρα του
δικαστικού κλητήρα τώρα, την καλή την Κερά-Δημήτραινα με τις
τριχωτές ελιές και το ψαρύ μουστακάκι που λες και τόχε
κληρονομήσει (Αχ, — αυτό μονάχα και μια θεόρατη μαγκούρα) απ’ το
μακαρίτη. Χρυσός άνθρωπος ωστόσο αυτή η Κερά-Δημήτραινα! Μόλις
άκουσε για τη Βεργινία, τάφησ’ όλα σύξυλα, μόλο που τώρα δα ήτονε
φερμένη πούχε πεταχτή λιγάκι στης αδελφής της να τα πουν ένα
χεράκι, κ’ έτρεξε να κάτση κοντά της και να τη συντροφέψη, την
αδικημένη την ψυχή.

 — Τι σούλεγα, Βεργινία μου, πως τους φίλους σου δεν τους ηξέρεις
κι ούτε και τους οχτρούς σου! Νά η Κερά-Δημήτραινα από ‘δω με τις
κόρες της, κ’ εγώ από μέρος μου — τα πάντα θυσία για σένα! . . .
Λέγαμε δα για σας τόσα καλά, Κερά-Δημήτραινα, και για τις κόρες
σας — καλή τύχη νάχουν! . . .

Κ’ έφυγε η Ευρυδίκη κι απέμεινε το θύμα με τον καινούργιο δήμιο.

Το ξυπνητήρι στην εταζέρα έλεγ’ εννιά! — δεν ξεκολλούσε πια το
μάτι της η Βεργινία από 'κει πάνω — —

Έλεγε η Κερά-Δημήτραινα, έκοβε, η γλώσσα της κ’ έρραβε . . . Κι
όλο για τα κορίτσια της που δε ματαγινήκανε στον κόσμο: «η σεμνότη
τους κ’ η υπακούητά τους, άλλο πράμα! — άγγελοι που τους λείπουνε
μόνο τα φτερά — ζωή νάχουν! — Και μου τις ζητήσανε, νά! (και
μάζευε τα δάχτυλα, τις άκρες δέσμη, και των δυο της των χεριών) —
έτσι όπως είναι, όχι ψέμματα! — χωρίς πεντάρα προίκα . . . Και τι
ανάγκη έχουν αυτές από προίκα; Ας είν' καλά τα χεράκια τους που
βγάζουν το ψωμάκι τους σα λίγες μες την Αθήνα, κ’ έχουν και την
ομορφιά τους και την αναθροφή τους! Πού τώρα πια αναθροφή! — ποιάς
την έχασε για να βρεθή; Παν πια εκείνοι οι καιροί! Τώρα ο κόσμος
έπεσε στην ξετσιπωσιά. Αμ ό,τι βλέπουνε δα κ’ οι καψερές απ’ τις
μεγάλες μας που πάνε στα παλάτια και με ταυτοκίνητα . . .»

Και γι’ αυτά κι αυτά το συλλογιζόταν η Κερά-Δημήτραινα πολύ να τις
παντρέψη τις κόρες της, γιατί τώρα καθώς κατάντησαν κ’ οι νέοι. .
. «Μη βλέπεις εσύ που πίτυχες το καλό το παλληκάρι που σου φέρνει
του πουλιού το γάλα μέσα στην απαλάμη . . και πάλι νά που σ’
αφήνει και μονάχη σου, άρρωστη ελεεινή, και πάει αυτός να
γλεντήση! Και πού να δης άλλους να σου ζητούν το τάλληρο καθεμέρα
για τον καφφενέ, ό,τι βγάλης με τα χεράκια σου! — κι αν δε βγάζης,
κύττα να τόβρης απ’ αλλού! — και ξύλο! — Ε — ε — έχ, αμαρτίες
πούχομ’ εμείς οι γυναίκες. . .»

Η Βεργινία κουνούσε το κεφάλι της — δεν μπορούσε να της μιλήση και
γιατί να της μιλήση. . και τι να της πη! — Κύτταζε μόνο το
ξυπνητήρι ολοένα — —

Έγινε δέκα η ώρα! — ένδεκα! — μεσάνυχτα! — — — Ήρθαν τώρα κ’ οι
κόρες της κλητήραινας, οι δεσποινίδες Χαρζανοπούλου, από μια
βεγγέρα πούταν παγεμένες . . να δουν τι ήθελε η μητέρα τους στη
Βεργινία τέτοιαν ώρα! — δυο σακαφλιόρες πούχαν περάσει πια τον
κάβο κ’ έβγαναν τώρα μ’ όλα τα παννιά στανοιχτά και στάπατα. Η
μια, η πιο μεγάλη (!) ήτονε μοδίστρα, η άλλη ασπρορρουχού (λενζερί
— μόνον λεπτή εργασία και κεντήματα για τρουσσώ) και «κατ’ οίκον»
παρακαλώ — .

Μπήκανε μέσα κορδωμένες, τσιτωμένες, αλύγιστες μες τους μοντέρνους
κορσέδες (μπροστά πλάκα και την κοιλιά μέσα) που μόνο που δεν
έκαναν κρακ να τσακίσουνε σε δυο, με φούστες κλος με πλατιές
πιέτες, στους γοφούς αζουστέ και κάτω φουστανέλλα και χωρίς πολλά
μισοφόρια, βουάλ, ας το πούμε δα κρεμ, με ποκαμισάκια ροζ, τους
άγκωνες απέξω, με μοτίφ και πολλά τρανσπαράν — και οι δυο τα όμοια
σα δίδυμες· και μαύρα βελουδάκια στα λαιμουδάκια. Τα μαλλιά
μπροστά αιγκλόν και πίσω δεμένα με φιόγκο ταφτά φέϊγ-μορτ πολύ
χαμηλά, σαν κοριτσάκια δεκάξη χρονών. Η μια είχε και φασαμέν, η
άλλη μια μύτη με μπιμπίκια. Η πιο «μικρή» (!) κάπως τρωγότανε, μα
η μύτη της όχι.

Τι φιλιά ήταν εκείνα! τι γλύκες!

Με τι μάτια τις έβλεπε τώρα η Βεργινία αυτές που θέλανε να της
πάρουν τον άντρα της!

Και νά που αρχινίσανε να της τον επαινούν όλες μαζί και δος του
κατηγορίες του κοριτσιού που εξ αιτίας της βέβαια αργούσε ο Κύριος
Νίκος. «Βρέθηκε γεβεντισμένος ο άνθρωπος, σκασμένος απ’ τη
στενοχώρια του! Εμ ας ξεσκάση δα και λιγάκι ο καημένος σα νέος που
είναι!» Και μόλο που ξέρανε σε τι μεριά την άγγιζε η βελόνα τη
Βεργινία θανάσιμα, όλο και για παιδιά να μιλούν: αφού κ’ η
εξαδέρφη τους η Μίνα, πούχε πάρει το γιατρό απ’ το Αίγιο, «έπειτ’
από τρία χρόνια που δεν έκανα παιδιά απόχτησε το διάδοχο, κ’ εκεί
που πρώτα δεν ήταν τρόπος να συμμαζέψη τον άντρα της, τώρα όλο και
φιλιούνται σαν τα τρυγονάκια . . .»

Η Βεργινία αισθανόταν πάλι πως θα λιγοθυμήση —

Κυτταχτήκαν αναμεταξύ τους οι δεσποινίδες.

Τώρα ήτον κοντά μία η ώρα! — — —

Τις παρεκάλεσε η Βεργινία να παν πια να ησυχάσουν.

 — Εμ όπου και νάναι θαρθούν, είπε η μητέρα των κοριτσιών. Δεν
μπορούν και να ξημερωθούν πια έξω απ' το σπίτι!

Της δώσανε να πιή το γάλα της μαζί με τις στάλες τις δυναμωτικές,
της άναψαν το καντήλι κ’ έσβησαν τη λάμπα —

Ήτανε γλυκόψυχες γυναίκες.

 — Αν τύχη και θελήσης τίποτα κι αργήσουνε, μας χτυπάς με το χέρι
στον τοίχο, είπε η μεγάλη δεσποινίς που την έλεγαν Μπιμπίκα (από
Βαρβάρα)· εγώ είμαι ξέρεις πολύ αλαφροήσκιωτη. . .

Η Βεργινία να χτυπήση! — που δεν μπόραγε δάχτυλο να κουνήση!

Το καντήλι έρριχνε ένα μεγάλον κίτρινο λεκέ, στρογγυλό σαν της
αράχνας τον ιστό, στο σκοτεινό ταβάνι.

Τάσπρα μάτια της άρρωστης έπαιρναν κάτι αναλαμπές σαν το υγρό
σμάλτο: ασπροκίτρινες, καμμιά φορά μαυροκόκκινες σαν της φλόγας το
πένθος, σταχτοπράσινες — φευγαλέες σαν πνοές — καθώς γυρίζανε στις
κόγχες τους, μέσα στο σκιόφωτο, από το μέρος της πόρτας κατά την
εταζέρα πούτον το ξυπνητήρι και χτυπούσε γλήγορα σαν καρδιοχτύπι.
. .

Πώς δεν πέθανε αυτήν τη νύχτα η Βεργινία! — — — —
— — — — — — — — — — — — — — — – — — – — — – — — – — — – — –



&«Νά η Μικρούλα! Νά η Μικρούλα! νά!»&



Στις δυο η ώρα το πρωί γύρισε ο Νίκος με τη Λιόλια – — — —
— — — — — — — — — — — — — — — — — — — — — — — — — — — — — — —

Όταν βγήκε το απόγεμα της Κυριακής ο Νίκος απ’ το σπίτι, Πήγε τα-
ίσα στο μέρος πούχε πη η θεια Ελέγκω πως θα πάνε να δουν το
κομιτάτο: στην Οδό Σταδίου αντίκρυ απ' τη Βουλή, αποπάνω απ’ τον
«Αβέρωφ». Στο δρόμο έδωσε τρεις δραχμές και πήρε μια μεγάλη
σακκούλα χαρτοπόλεμο και ένα μάτσο σερπαντέν, για νάχη η Λιόλια να
ρίχνη . . .

Όλα τα παράθυρα του σπιτιού ήτανε γεμάτα κόσμο· κι αποπίσω τους
ήταν κι άλλοι πολλοί ανεβασμένοι σε καρέκλες.

Ξαφνίστηκαν η Λιόλια κ’ η θεια Ελέγκω καθώς είδαν το Νίκο φερμένον
απ’ τα τώρα.

 — Πέρασε Κυρ Νίκο μου από μπροστά! Για σας τους νέους είναι αυτά
τα πράματα, κι απέ εμείς. . είμαστε που είμαστε μασκαράδες —

Και τούκανε τόπο η θεια Ελέγκω στο παράθυρο κοντά στη Λιόλια.

Τι κακό γινόταν κάτω στο δρόμο! Τι οχλοβοή! τι συρφετός!

Τα τραμ είχανε σταματήσει. Μέσα σε σύννεφα από σκόνη περνούσαν τα
λοντώ αργά, τόνα πίσω από τάλλο, γεμάτα ντόμινα μαύρα και
τριανταφυλλιά και γαλάζια και κόκκινα και κίτρινα και πράσινα με
νταντέλλες μαύρες, μ’ άσπρα γάντια και κάτι μακριές χρωματιστές
κορδέλλες κρεμαστές πίσωθε. Φωνές μασκαράδικες. Στραγάλια.
Μπουκετάκια. Ρουκέτες από σερπαντέν και βροχή το κομφετί. «Εδώ ο
χαρτοπόλεμος! Χαρτί και πόλεμος!» Τρόμπες: «ούγου — ού — ου —
ου!!»

Τα πεζοδρόμια παστά απ’ τον κοσμάκη που έσερνε πατείς με πατώ σε
τα πόδια του μες τον άμμο μια πιθαμή· κι απάνω στα μαύρα ανθρώπινα
κύματα: τα τουρλωτά καπέλλα των γυναικώνε σα μαούνες φορτωμένες! —
όλα αυτά βουτηγμένα σταλεύρι, τυλιγμένα σ’ ένα σταχτοκίτρινο πέπλο
βαρύ και πνιγερό . . .

Να κι ο Θεοδοσίου! Ου, σαχλαμάρα! — Μπράβο! μπράβο! του φωνάζουν
άλλοι — και δος του τα παλαμάκια από πέρα, όλο το δρόμο πουρχόταν.
. : απάνω σ’ ένα γάιδαρο τανάποδα, με του γαϊδάρου την ουρά
ανασηκωτή στα χέρια αντίς για γκέμια . . κ’ έκοβε μ’ ένα ψαλλίδι
τρίχες απ’ την ουρά και τις μοίραζε στον κόσμο! . . . Απ’ την ουρά
κρεμότανε μια επιγραφή: ΕΘΝΙΚΩΝ ΤΑΜΥΟΝ. Πλάι στο γαϊδουροκαβαλλάρη
έτρεχ' ένας μουντζουρωμένος παλιάτσος και τούδινε χαρτάκια από ένα
πανέρι πούγραφε απέξω: ΜΠΗΛΙΕΤΑΚΕΙΑ. Ο γάιδαρος είχε στο κεφάλι
μια σημαία γαλανόλευκη με κόκκινα γράμματα: ΔΟΛΙΑ ΠΑΤΡΥΣ. Και στου
ίδιου του Θεοδοσίου το φέσι ήτον κολλημένο ένα χαρτί που έλεγε:
ΣΙΝΝΑΛΑΓΟΙ. . . Και σφυρίγματα, τρόμπες, χάχανα, τροκάνια,
χαρτοπόλεμος, στραγαλιές κατάμουτρα και μαγκαρία και μαρίδα από
πίσω ατέλειωτη . . .

. . Και νά πάλι αμάξια με τα αιώνια ντόμινα που έξαφνα σηκώνοντ’
ορθά και ρίχνουνε με λύσσα κατά κάποιο παράθυρο στραγάλια,
μπουκέτα, ό,τι τους τύχη στο χέρι . . . Σταναμεταξύ «Μακεδόνες»
πεζοί, μισόγυμνοι μες τα χρυσόχαρτα, και «γαμπροί» και «νύφες» που
φορούν το σεντόνι του νυφικού τους κρεββατιού για πέπλο και
μπουλούκια-μπουλούκια παλιάτσοι με κουδουνάκια . . και ιππότες από
όπερες με ισπανικά και περμαντόννες με πορτοκαλλιά κοντοφούστανα
και μάγουλα βαμμένα σαν αυγά του Πάσχα και με κατσαρά από
ροκανίδια. . . και κάτι διάβολοι κοκκινοφορεμένοι με τις ουρές
τους αλλαμπρατσέττα . . .

. . Και πάλι φωνές: «Χα! — χα! — χα! χα!» και τρόμπες και ροκάνες
και σφυρίγματα και «Χαρτί και πόλεμος! εδώ ο χαρτοπόλεμος!» και
παλαμάκια . . . Κ’ έξαφνα: «Να! να το Κομιτάτο! Έρχονται,
έρχονται! Το Κομιτάτο! — . . .»

Τι χαρά! Πώς διασκέδαζε η Λιόλια! Και στριμωγνόταν κοντά-κοντά στο
Νίκο, γιατί κάτι άλλοι νέοι, πλάι της και πίσω της, σπρώχνονταν
απάνω της όλοι μαζί — για να βγουν πιο μπροστά στο παράθυρο να
δουν οι καημένοι κι αυτοί καλύτερα το Κομιτάτο!

. . Σ’ ατέλειωτη σειρά περνούσαν ταμάξια στολισμένα με λουλούδια
ψεύτικα κι άλλα μ’ αληθινά, με κορδέλλες πολύχρωμες που κυματίζανε
στα κεφάλια των αλόγων, στις ουρές τους, στις ρόδες. . άρματα
ντυμένα με χασέδες και κόκκινο λαδόπαννο, φορτωμένα θεούς του
Ολύμπου: Ήρες, Αθηνές με δόρατα και Αφροδίτες με χοντρά μπράτσα
τριχωτά και με κάτι μόρτηδες Ερμήδες και Ήφαιστους και
Γανυμήδηδες, σα να πηγαίνανε με τη σούστα στις Τζιτζιφιές για
μπάνιο . . .

. . Νά και μια παρέα ποδήλατα με χρωματιστά χαρτένια τρίγωνα στις
ρόδες. . . Και πάλι άμαξες: ωχ, μια ντιστεγκέδικη γεμάτη μαρκησίες
και καβαλλιέρους με μπερούκες άσπρες που πετούσαν ματσάκια
μενεξέδες . . . Και σταναμεταξύ πάλι κάτι μουντζουρωμένοι με
λουλάκι και όχρα, ντυμένοι με προβιές και με κέρατα από σφαχτά στο
κεφάλι (Μπρρ! τι αηδία!) — —

Κ’ εξακολουθούσε η σειρά των μασκαράτων πούχαν πάρει βραβείο και
βαστούσαν το χαρτονάκι με τον αριθμό ψηλά σ’ ένα κοντάρι. «Νά κι ο
πρώτος! Νά κι ο πρώτος αριθμός! Νάτο το πρώτο βραβείο! Μπράβο,
μπράβο! Εύγε! Και του χρόνου!»

. . Κι απάνω σε δυο ρόδες πέρασε αργά-αργά μια βαρκούλα όλο από
άσπρα τριαντάφυλλα, με το παννάκι της τανοιχτό, στολισμένο κι αυτό
με γιρλάντες από γαλανά λουλούδια. . και την τραβούσανε δυο όμορφα
ναυτάκια, ζεμένα στο τιμόνι του δίτροχου, και το καθένα κρατούσε
στα χέρια του ψηλά από 'να περιστέρι άσπρο που φτεροκοπούσε. .
μέσα στη βαρκούλα καθόταν ένα παιδάκι σαν ολόγυμνο, με τρικό ροζ,
με φτερούγες στις πλάτες και με μια φαρέτρα γεμάτη βέλη — ο
Έρωτας! — και κρατούσε στα χέρια του σα χαλινάρια τις ουράνιες
κορδέλλες πούτονε δεμένα τα περιστέρια. «Α — ά — ά — α!!!» έκανε
όλος ο κόσμος καθώς περνούσε και δος του χειροκροτήματα. . .

Η Λιόλια χτυπούσε τα χέρια της σαν τρελλή και δάκρυζε απ’ την τόση
ομορφιά, την τόση ευχαρίστηση. Ο Νίκος κοντά της! — τόσο κοντά που
δεν ανάπνεε άλλον αέρα παρά τη ζεστήν ανάσα του κορμιού της, που
σκόρπιζε ολοένα γύρω του ένα μύρο, σαν κάποιο αέρινο και φεγγερό
ρευστό, και τα μάτια του — τα παράξενα εκείνα μάτια, τα
γαλαζοπράσινα, με τις κόρες τις διπλές και τρίδιπλες σαν άνθη και
τον ήσκιο ολόγυρα που τραβούσε σα μαγνήτης, — έπιναν κ’ εκείνα τη
λάμψη πούτον απάνω στα μαλλιά και στο πρόσωπο της Λιόλιας σαν
ήλιος που μεσημεριάζει απάνω σ’ ανθόφυλλα γλυκά.

Μα όχι μοναχά της Λιόλιας και τον Νίκου, παρά ολωνών τα πρόσωπα,
γύρω τους και στο δρόμο κάτω, δείχνανε σα σουρωμένα από την ηδονή
πούχαν αισθανθή, σα νάχαν κρυσταλλώσει απάνω στα χαραχτηριστικά
τους ταυλάκια απ’ τα γέλοια κι απ’ τη χαρά που πέρασαν κι έφυγαν,
έτοιμα και γι’ άλλη χαρά, μα και για πόνο ακόμα — γιατί ταχνάρια
τους δεν παραλλάζουν ολότελα —

. . Πω — πω — πω! τι μεγάλα κεφάλια είναι τούτα! γατίσια, και
σκυλλίσια και γουρουνίσια και μούρες πουλιών και καβούκια από
σαλιγκάρια με κάτι σωλήνες για κέρατα που ξεπετιούνται, μια πήχη
έξω και πιτσιλίζουν τον κόσμο με κολώνια. . . Νά κι Αραπάδες και
Βλάχισσες με μικρά Ελληνάκια! Νά και κάτι λεροφορεμένοι απ’ τη
Σιγδίτσα με μεγάλους κουβάδες γεμάτους, νερό φωνάζοντας: «Γάλα
καλό — ο — ο!»

. . Κυττάτε την εκείνη εκεί! — μια Κυρία της μόδας με σκούπα για
βεντάγια, που σηκώνει τις φούστες της ως τα γόνατα και δείχνει, με
χίλια τσαλιμάκια, γάμπες ευζωνικές κι αντρίκια χοντροπάπουτσα
λαστιχένια με ταυτιά απόξω. . .

. . Και πάλι αμάξια με ντόμινα και σούστες φορτωμένες με
μισόγυμνους ανθρώπους τυλιγμένους σε σεντόνια που πήγαιναν τάχατις
στο Φάληρο! — κι ο κόσμος τους φώναζε: «Κρύο! κρύο! μπούζι!» — και
πάλι μάσκες και κουρελομάνι και χρώματα και χρυσόχαρτα και
λουλούδια και γέλοια και φωνές και χαχαρίσματα και σερπαντέν και
σκουντιές και τσιμπιές και πατήματα κάλων και κερατιλίκια και
στανιά και «Χαρτί και πόλεμος!» και παλαμάκια που δεν παίρνουν
τέλος απ’ την μιαν άκρη του δρόμου ίσαμε την άλλη. . .

Αχ, τι ζωή! τι χαρά! Τι όμορφα που είναι! Τι όμορφα!

Κύτταζε η Λιόλια ολοένα, κύτταζε και δε χόρταινε. Γυάλιζαν τα
μάτια της απ' την προσδοκία την άσωστη και στο βάθος τους έκαιγε
μία φλόγα πηδοχαρούμενη:

 — Δε θα περάση κ’ η γκαμήλα; είπε δειλά-δειλά στο Νίκο σάμπως
αυτή μονάχα να της έλειπε από την ευτυχία της —

Την άκουσαν από πίσω κάτι νέοι, που όλη την ώρα μασσουλούσαν
πασσατέμπο, και χαχανίζανε με τους σπόρους ακατάπιωτους ακόμα μες
το στόμα τους.

Κι ο Νίκος καθόταν εκεί ασάλευτος, στριμωγμένος απάνω της, και δεν
ήξερε κι αυτός πούθε τουρχόταν τόση χαρά, τέτοιο γούστο για τους
μασκαράδες σαν ποτέ του . . . Φρρ! έκαμε μια κορδέλλα από
σερπαντέν και πέρασε μια θηλειά γύρω στα κεφάλια του Νίκου και της
Λιόλιας που είδαν κ’ έπαθαν ως να ξεμπλεχτούν . . .

Πήρε φωτιά τότες η Λιόλια κι άρχισε να ρίχνη το χαρτοπόλεμο με τις
χούφτες απ’ τη σακκούλα του Νίκου σ’ όποιον περνούσε . . κι ο
Νίκος πετούσε σερπαντέν. Τους πήραν κάβο μερικοί κάτω απ’ το δρόμο
και τους ρίχτηκαν κι αυτοί με λύσσα. . . Κοντοστάθηκε το ρέμα του
κόσμου στο πεζοδρόμιο . . . Δυο φίλοι του Νίκου που περνούσανε
μέσα σε μια παρέα τονέ γνώρισαν απάνω στο παράθυρο και σταθήκανε:

 — Νίκο! Νίκο! Ψτ! Νίκο! — του φώναξε ο ένας τους, ένα παιδί
χοντρομπαλάδικο, άσπρο και κόκκινο με ξανθό μουστάκι σα
χρυσαφένιο· και σαν είδε πως ο Νίκος τους ένοιωσε, τούκλεισε το
μάτι κατά τη Λιόλια, σα να τούλεγε: «Πού την πέτυχες τη μικρούλα;
Καλά τα περνάς εσύ αυτού απάνω!»

 — Ελάτ’ απάνω· τους φώναξε κι ο Νίκος, καταχαρούμενος.

Έπιασαν τόπο κι αυτοί στο παράθυρο, πίσω απ’ το Νίκο και τη
Λιόλια, και βοηθάγανε γερά στον πόλεμο. Πήραν κ’ έδωσαν τώρα τα
γέλοια, γιατ’ ήτανε χωρατατζήδες και με κέφια οι φίλοι του Νίκου
και δεν άφησαν ούτε μασκαρά, ούτε αμασκάρευτο να μην τον
κοροϊδέψουν.

Προπάντων εκείνος ο «χοντρέλης», καθώς τον έλεγε ο Νίκος που τονέ
φώναζε και «κολοκύθα» και «ντολμά», ήτονε σπίρτο μοναχό. Ο άλλος
φαινότανε σαν πιο ήσυχος: χλωμός με μαύρα μάτια και κάτι φρύδια
ψιλογραμμένα και καμαρωτά, με λίγο μαύρο μουστακάκι σα σκιά και τα
χείλια πεταχτά και γυρισμένα καταπάνω, συμπαθητικός πολύ. . — μα
σούτον κι αυτός ένα σιγανό ποτάμι! Τα μάτια του δεν ξεκολλούσαν
απ’ της Λιόλιας το πρόσωπο, απ’ το ζουμερό κορμί της, απ’ τα
καμώματά της όλα. . .

. . Κ’ εκείνη ήτον ίδια παπαρούνα μ’ ανοιγμέν’ ανθόφυλλα, απ' τα
γέλοια κι απ’ τη διασκέδαση, ίδια παπαρούνα φλογόφεγγη που δεν
ηξέρει τι κόκκινες λαχτάρες ανάβει γύρω της στα χόρτα του κάμπου —
στα ψιλόχορτα του κάμπου τι ανατριχίλες σκορπίζει πύρινες. .

Βράδιασε πια κι άρχισε να πέφτη ο κόσμος. . . Τα δέντρα του
δρόμου, που μόλις έκαναν πως πετούσαν καινούργια φυλλαράκια, ήτονε
σαν αλευρωμένα, με τις κορδέλλες απ' τα σερπαντέν μπλεγμένες στα
κλαδιά τους — λες κ’ είχαν τώρα δα σηκωθή απ’ τον ύπνο με τα
μαλλιά τους στα χαρτιά για κατσαρά. Άρχισε να βαραίνη τώρα ολόγυρα
η λύπη που τη σέρνει πίσω του το κάθε γλέντι, η κάθε δυνατή χαρά —
—

 — Ο ήλιος έκατσε, δεν πάμε να κάτσωμε κ’ εμείς σε κανένα
ζαχαροπλαστείο; ξεροστάλιασα στα πόδια μου! — είπε ο «χοντρέλης»
που τον έλεγαν Περικλή κ’ ήτονε μαραγκός.

Κ’ έτσι έφυγαν όλοι μαζί, αφού πρώτα ηύραν και χαιρέτησαν και τη
θεια Ελέγκω πούτονε χωμένη μέσα στο γυναικομάνι και
γλωσσοκοπανούσε . . . Τους θύμησε η Θεια Ελέγκω, του Νίκου και της
Λιόλιας, να μην αργήσουνε να πάνε σπίτι και να της φιλήσουν και τη
Βεργινίτσα. . .

Κάτω στο δρόμο ο κόσμος είχε σκορπίσει και κυλιότανε γλήγορα κατά
πάνω και κάτω σα νερό που ξετρέχει σ’ ένα δίχτυ από αυλάκια, τόνα
μέσα στάλλο . . . Φώναζαν οι πουλητάδες: «Πασσατέμπο! Φυστίκια
αρμυρά!» . . . «Αρωματικόν Σέν-Σέν, πάρτε να μοσχοβολάτε — μια
πεντάρα!» . . . «Μπανανούτσες! μπανανούτσες απ’ την Αμέρικα!» . .
. «Μαστίχα! καλή μαστίχα για τα παιδιά!» — και περνούσε αψηλό το
κοντάρι με το στριφογυριστό μαντζούνι τάσπρο και τριανταφυλλί. . .
Μασσουλούσαν οι γυναίκες και τα παιδιά καθώς πηγαίνανε στο δρόμο
και τα τσέφλια απ' τα φυστίκια που πατιόντουσαν κάνανε σα στράκες
και σαν πιστολάκια! . . . Αγόρασε κι ο Περικλής μια δεκάρα Σέν-Σέν
και μοίρασε σ’ όλους. . .

Στο ζαχαροπλαστείο στην Ομόνοια που πήγανε, ως πού να τους
σερβίρουνε, με τόσον κόσμο πούχε μαζευτή, νύχτωσε.

. . Όσην ώρα μείνανε, δεν έπαψε ο άλλος φίλος, ο χλωμός και
συμπαθητικός, πούτον τυπογράφος και λεγότανε Μίμης — κι όλο
κύτταζε μ’ ένα βλέμμα βαθύ κι αλλοιώτικο τη Λιόλια — να του
πιπιλίζη του Νίκου το μυαλό για έναν «οικογενειακό χορό» που θα
γινόταν απόψε στις εννιά στο χοροδιδασκαλείο τους στην Καπνικαρέα,
που πήγαιναν ταχτικά από παιδιά με το Νίκο. Είχανε λέει μοιρασμένα
πάνω από εκατό εισιτήρια και κανένα σχεδόν δεν τους επιστράφηκε —
«. . και να δης και τάλλο, πρόσθεσε, που δεν έχει ματαγίνει: εξόν
απ’ τοργανέτο φέραμε και βιολιά, ένα πρώτο, δυο δεύτερα, μια
βιόλα, ένα κοντραμπάσσο και δυο μαντολίνα για να παίζουν τα βαλς.
(«Χοντρά τα κόβει!» είπε μέσα του ο χοντρέλης.) Ξέρεις άλλο πράμα
να σου το λέω κι άλλο να χορέψης με τα βιολιά: πετάει η ψυχή
τανθρώπου! Θάναι τρέλλα! . . . Ο Δάσκαλος λέει πως αυτός ο χορός
θα μείνη στα χρονικά της πρωτευούσης! — Όχι γι’ άλλο τίποτα, μόνο
για να ευχαριστηθή κι ο Δάσκαλος, που σ’ αγαπάει τόσο και σ’ είχε
πάντα τον καλύτερο, πρέπει ναρθής απόψε με τη Δεσποσύνη απ' εδώ,
καθόσαστε λιγάκι και φεύγετε. . .»

Κι ο χοντρέλης ο Περικλής απ’ την άλλη τη μεριά βόηθαγε κι αυτός,
λέγοντας πως μια και βρέθηκαν όλοι μαζί, έπρεπε ο Νίκος να μην
τους χάλαγε το χατίρι, αφού μάλιστα κ’ η Δεσποινίς ήθελ'
ευχαριστηθή πολύ — όσο δεν το φανταζότανε. . .

Η Λιόλια έτρωγε την πάστα της, κόβοντας με το κουταλάκι μικρές-
μικρές μπουκίτσες, μα ταυτί της τόχε στην ομιλία του χορού. Σαν
άκουσε να την ονοματίζουν για να πήγαινε στο χορό, έσκυψε το
κεφάλι της ίσαμε το πιατάκι κι άλλαξ’ εκατό χρώματα —

Ο Μίμης, που όσο μιλούσε της έρριχνε κι από μια ματιά κατάμαυρη
και γυαλιστερή και την κύτταζε ακόμα με τα πρισμένα χείλια του τα
ηδονικά, είπε τότε:

 — Σας αρέσει ο χορός Ματμαζέλ; Βάζω στοίχημα, θα χορεύετε σα
νεράιδα! Σας αγκαζάρω απ' τα τώρα για ένα βαλσάκι. . . Ελάτε,
πέστε δα κ’ εσείς του Νίκου να σας κάμη τη χάρη! . . για ένα
γυράκι μονάχα. . . Φεύγετ’ αμέσως! . . .

Η Λιόλια όλο και ξεροκοκκίνιζε κ’ έμενε σκυμμένη . . . Με μιας
σήκωσε ταθώα και γλυκά της μάτια που οι κόρες τους ήτανε
χρυσαφένιες σαν τα τζίτζιφα και κολυμπάγανε μες το ασπράδι, το
υγρό και μπλου, σα μέσα σ’ ένα πέλαγος αυγινό, σε κάποιον ουρανό
χλωμό. . — κι ανεβασμένες στα μεσούρανα απόμεναν κρυμμένες ως τη
μέση κάτω απ' τα ματόφυλλα, σα να δειλιάζανε να χύσουν όλο τους το
φως —

. . Σήκωσε τα χρυσά της μάτια η Λιόλια κατά το Νίκο, μα δεν είπε
τίποτα, παρά, λες και τρόμαξε απ’ την αντιφεγγιά που είδε να πέση
στου Νίκου το πρόσωπο, ξανάσκυψε απάνω στο πιατάκι της. . και
ψάρευε κάτι ψιχουλάκια με την άκρη του κουταλιού της. . .

 — Θέλεις, Λιόλια, να χορέψης λιγάκι; την αρώτησε ο Νίκος.

Αυτή ξανακοκκίνησε ως μέσα στα μάτια κ’ έκανε με το κεφάλι «όχι».

 — Δε θαργήσωμε — ξαναείπ’ ο Νίκος που με τις ματιές του αγκάλιαζε
την πορφυρή της επιθυμία, την άλαλη, κ’ έπαιρνε κι ο ίδιος φωτιά,
σα να του φαινόταν τώρα ο χορός αυτός ο μόνος σκοπός της ζωής του.
— Είν' η κυρία Ευρυδίκη κοντά στη Βεργινία και της είπα να μη φύγη
πριν να γυρίσωμε. . .

Ξανασήκωσε. η Λιόλια το κεφάλι της και κύτταξε το Νίκο κατάματα. .
. Τι να τους έλεγαν τω ματιών του εκείνα της τα μάτια! — Τους
έλεγαν; «Αχ! θέλω, θέλω! κι ας ήναι για ένα γύρο μοναχά — τόσο
πολύ ταποθυμώ που μετά θάθελα να πέθαινα! . . . Κύριε Νίκο! Κύριε
Νίκο! σκότωσέ με, αν θέλης μα πάρε με μαζί σου! Δε χόρεψα ποτέ μου
σε χορό αληθινό, παρά μόνο μια φορά, τόσο δα λιγάκι, στο σπίτι
μιας φιλενάδας μου που ήμουνα μικρή, πολύ μικρή — μα δεν μπορώ να
το ξεχάσω. . .»

Αυτό τούλεγαν του Νίκου τα μάτια της. Μα ο Νίκος άκουγε κι άλλα
δικά του μαζί μ’ εκείνα που τούλεγε η Λιόλια. . κ’ ήτον τόσο
τρομερά απ’ την πολλή τους γλύκα αυτά που άκουγε, τόσο αβάσταχτα,
που πετάχτηκε απάνω ορθός —

 — Πάμε, πάμε! είπε, τινάζοντας τα ψίχουλα απ’ το πανωφόρι του. Δε
χάνεται ο κόσμος για ένα γύρο. . . Ας ήν' καλά οι Κύριοι που μας
βάλανε στα αίματα. . .

Φώναξαν οι δυο φίλοι, καταχαρούμενοι, το γκαρσόνι και πλέρωσε ο
Μίμης και βγήκαν έξω όλοι μαζί βιαστικοί, αφήνοντας να προσπεράση
η Λιόλια που βαστούσε ένα ροζ σαλάκι στο χέρι και πήγαινε με την
τραγιάσκα της την μπλε-μαρέν σαν ονειρεμένη. . .

Μόλις κάμανε λίγα βήματα, θυμήθηκαν πως έπρεπε να μασσήσουν και
μια στάλα, πριν απ’ το χορό.

 — Τι, με μια πάστα θα με περάσετε! είπε ο χοντρέλης γελώντας.

 — Θες να φας τίποτα, Λιόλια, ρώτησε ο Νίκος.

Μα δεν ήθελε η Λιόλια: είπε που δεν πεινούσε.

 — Πάμε, πάμε! — φώναζαν οι φίλοι κ’ έπιασαν το Νίκο απ’ το
μπράτσο, ο καθένας από μια μεριά, και τον τραβούσαν. . .

 — Ένα μεζεδάκι κ’ ένα κρασάκι! είπε ο χοντρέλης. Ας μη φάη η
δεσποινίς Λιόλια, τρώμε εμείς το μερδικό της, ας τσιμπήση μοναχά
λιγάκι. . .

 — Όλο και τσιμπήματα βλέπω έχεις στο νου σου, έκαμε ο άλλος, με
τανασηκωμένα χείλια — ο συμπαθητικός ο Μίμης, ο κιτρινόμαυρος, που
υπόφερε ο άνθρωπος πολύ απ’ την ομορφιά των κοριτσιών. . .

Γέλασαν κ’ οι τρεις νέοι, κυττάζοντας κρυφά — ο καθένας χώρια κι
αλλοιώς και για λογαριασμό του — τη Λιόλια που πήγαινε δυο βήματα
μπροστά ντροπιασμένη, τη Λιόλια που πήγαινε στο χορό, σκυφτή απ’
τη χαρά της πούτανε μεγάλη σα λύπη . . . . . . . .

. . . . . . . . . . . . . . . . . . . . . . . . .

Άργησαν πολύ στο «Ξενοδοχείον και Οινοπωλείον Παντός Έθνους» μέσα
στου Καλαμιώτη που ξεπέσανε μόλις βγήκαν απ' την οδόν Αγίου
Μάρκου — —

Κάτι σκαλιά κατέβαιναν κάτω . . .

Ήταν αρκετοί εκεί μέσα και κύτταζαν κατά το μέρος των νέων με το
ντροπαλό κορίτσι. . .

Δεν ήθελε να φάη η Λιόλια — μόνο έκανε σβόλους με το ψωμί που
τότριβε ανάμεσα σε δυο της δάχτυλα και με την παλάμη απάνω στο
χοντρό τραπεζομάντιλο, το λεκιασμένο, που θάτονε μια φορά άσπρο. .
. Με τα πολλά πήρε κ’ έφαγε έν’ αυγό σκληρό μ’ αλάτι και
χοντροκομμένο πιπέρι και τσίμπησε μια πηρουνιά φρικασσάδα απ’ το
πιάτο του Νίκου. . . Με χίλια στανιά νακκουμπήση τα χείλια της σ’
ένα δάχτυλο ρετσίνα που της έβαλε στο ποτήρι ο Μίμης και πούλεγε ο
Νίκος, σα μερακλής που ήτον, πως ήτονε φίνα γιατί «έκανε άμμο».

Τη διαλαλούσε τη ρετσίνα του τραγουδιστά ο κάπελας κοντά στην
πόρτα, καθώς έπιανε στόνα χέρι πέντε-πέντε μαζί τα ποτήρια όπου
γράφανε στον πάτο: ΠΙΕ ΤΟ ΟΛΟΙ και τα ξέπλενε με κρότο απάνω στον
τζίγκο του μπάγκου του και τα γέμιζε πεντάρικα και δεκάρικα απ’ τα
εκατοστάρια και τις μισές π' ανέβαζαν ακατάπαυτα οι μπακαλόγατοι
απ’ το υπόγειο, γκρεμοτσακιστά με ποδοβρόντι στην ασκάλα:

     «Πώ — πω — πω! μωρ' τ’ είν' ετούτη! —
     Μέλι — γάλα — και μπαρούτη! . . .»

Το «γκαρσόνι» σα να πούμε — ένα παιδί γιομάτο και κοκκινομάγουλο,
με τα μανίκια του ποκαμίσου του ανασκουμπωμένα με τα λάστιχα και
μπροστά του μια σκούρη ποδιά δίμιτη που έσταζε απ’ τη βρώμα —
μόλις έκανε από ’να θέλημα στα διάφορα τραπέζια και πάλι ερχόταν
κοντά κι ακκουμπούσε το χέρι του με τα χοντρά κόκκινα δάχτυλα, τα
πρισμένα απ' τις χιονίστρες και μαυρονυχάτα, στην άκρη του
τραπεζιού τους και τους κύτταζε πούτρωγαν και τη Λιόλια που δεν
έτρωγε. . κι άκουγε τις κουβέντες τους και τη Λιόλια που δε
μιλούσε. . και γελούσε μ’ όλο του το πρόσωπο. . .

Πέρα σ’ ένα τραπέζι άστρωτο τραγουδούσαν κάτι παιδιά εργατικά:
«Τρυγώνα μου περήφανη! . . .»

Απ’ την άλλη μεριά, εκεί που βάθαινε το μαγαζί, πίσω απ’ την
καμάρα, τρεμοστέναζε σιγαλά μια κιθάρα που τη βαστούσε στα γόνατά
του ένας ναύτης σκυμμένος τρυφερά απάνω της. Ένας σκαπανέας με τα
μαλλιά του «σεϋμούρ» και έν' άλλο «παιδί», πολίτης, με το παλτό
ριχμένο στην πλάτη και τη σταχτιά ρεμπούπλικα με τα δυο δάχτυλα —
θλίψη στο κεφάλι πίσω, να παίρνη αέρα η αφέλεια, καθόντουσαν κοντά
του στο μακρύ τον μπάγκο μπρος το τραπέζι, με τόνα χέρι στο
ποτήρι, και λέγανε με σεκλέτι και μεράκι, κυττάζοντας ο ένας τον
άλλονε στο στόμα: «. . . που είναι άσπρη και — αι παχειάαα! . . .»
— «Άιντε ρε και το σκότωσες!», είπε, καμμιά φορά, κόβοντας το
βλαμάκη του, ο πιο τεχνίτης. . .

Και μέσ’ από το βόμβο που έκαναν τα τραγούδια κ’ οι κουβέντες, με
τις γροθιές χτυπητές στα τραπέζια, και τα καπάκια των τεντζερέδων
και τα μαχαιροπήρουνα, που τα ρίχνανε σωρό μες το θερμό, και το
ψωμομάχαιρο πούκοβε τα πεντάρικα και τα δεκάρικα ψωμιά και τα
μισοκάρβελα απάνω στη σανίδα, και των μουστερήδων οι παραγγελίες
κ’ οι φωνές των σερβιτόρων που ξεφώνιζαν απ’ την άλλη άκρη τη «μια
στιφάδο!» και τη «μια πατάτες γιαχνί!» και το «ένα κουνουπίδι!»
και «οι μαρίδες να γίνη ζωμόν!» και «πιάσε μία κούπα αποσταμένο»,
καθώς τόθελαν οι παλαιοί οι μερακλήδες, και τις «μισές» και τις
«οκάδες» για τους κρασοπατέρες, ξεχώριζε κάθε λίγο, σαν του
κόκκορα ο ψαλμός μέσ’ απ’ τη χλαλοή του κοτετσίου, το διάτορο και
καμπανιστό λιανοτράγουδο του κάπελα:

     «Πω — πω — πω! μωρ' τ’ είν' ετούτη! —
     Βάζει δόντια του φαφούτη! . . .»

Τι απλή που φαινόταν η ζωή, τι ζεστή και τι γλυκειά ανάμεσα σ’
αυτούς τους αφελείς ανθρώπους!

Δεν ήπιατε ποτέ σας γάλα απ’ το βυζί της αγελάδας; Δεν ήπιατε ποτέ
σας νερό απ' τη δασοκρήνη που σιγοκελαϊδεί μέσα στα πολυτρίχια;
Δεν καθήσατε στο ησκιερό κατώφλι, αποσταμένοι απ’ την ανηφοριά του
δρόμου; Κάτω απ’ τον πεύκο δεν εγείρατε τον αγαθό, που απλώνει τα
γέρικα του κλώνια με τις τρεμοβελόνες, τις ηλιοστάλαγες κι
ανεμοτραγουδίστρες να σας περισκεπάση απ' το κακό του Κόσμου; —
Έτσι αισθάνεται όποιος περνάει απ’ της ζωής αυτής το μονοπάτι.
Έτσι αισθανόνταν κ’ οι τρεις οι νέοι εκεί που τρώγανε με τη Λιόλια
στο πλευρό τους, στο μαγαζί που απηχούσε απ’ τα τραγουδάκια και
τις κουβέντες των εργατικών παιδιών κι απ’ του κάπελα τον κοντό
ψαλμό για τη ρετσίνα . . και γι’ αυτό παρακάθησαν κοντά στη
ρετσίνα «πούκανε άμμο» και δεν το κατάλαβαν πως ήτον κοντά δέκα η
ώρα σαν κινήσανε για το χορό τους στο χοροδιδασκαλείο της
Καπνικαρέας . . .

. . . . . . . . . . . . . . . . . . . . . . . . . . . . . .

Από κάτω, απ' τη σκάλα που ανέβαιναν, ακουγόταν τοργανέτο πούπαιζε
και το σύρσιμο των ποδιών που χόρευαν. . .

Όταν άνοιξαν την πόρτα για να μπούνε στη σάλα που μαύριζε από
κεφάλια σαλευούμενα, χύθηκαν έξω μαζί με μια ζεστή μπούχα και τους
αγκάλιασαν οι χαρούμενοι ήχοι της «Μικρούλας», που όλος ο κόσμος
την τραγουδούσε τότε και δεν ήτον οργανέτο που να μη σαλτάριζε
τσιριχτή μέσ’ απ’ την κοιλιά του και μόρτης που να μη σφύριζε, με
τα χέρια βαθιά στις τσέπες, τον πρόσχαρο σκοπό της . . .

Μερικοί νέοι, που στεκόντουσαν κοντά στην πόρτα, τραγουδούσαν τα
λόγια, εκεί που χόρευαν οι άλλοι, και κρατούσαν το τέμπο με το
πόδι:



     Να η Μικρούλα!
     Να η Μικρούλα! να! –
     Αυτή που έρχεται,
     Η παχουλή — ή!


     Να η Μικρούλα!
     Να η Μικρούλα! μπουμ! —
     Αυτή που έρχεται
     Η στρουμπουλή! μπουμ·μπουμ! — —


Έτσι ταλλάζανε για πιο αστείο και σε κάθε «μπουμ» δος του μια με
το τακούνι. . .

Η Λιόλια που δεν έβγαινε απ' τα ξεροκοκκινίσματα, μόλις το πήρε
ταυτί της έκαμε να φύγη, γιατί θάρρεψε πως γι’ αυτήν τόλεγαν οι
νέοι. Ο Νίκος και οι φίλοι του ξεκαρδιστήκανε στα γέλοια. . .

Ήρθαν και τους πήραν τα καπέλλα και τα παλτά τους. Ο Δάσκαλος τους
χαιρέτησε με χαρά και μόνο που δεν τονέ φίλησε το Νίκο: «Μωρέ
κάποιος φούρνος θα γκρεμίστηκε! Μωρ' τι γίνηκες Νίκο! . . .»
Καλωσόρισε και τη Λιόλια σφίγγοντας της το χέρι με μεγάλη φιλία. .
.



&Αχ, βιολιά, βιολιά! γλυκά βιολιά!&



. . Και δεν είδε πια τίποτ’ άλλο η Λιόλια γύρω της, ούτε τις
μυρσίνες πούτανε στολισμένα τα κάδρα του Βασιλέα και της
Βασίλισσας, του Διαδόχου και της Σοφίας, ούτε τις μικρές σημαίες
που κρέμονταν απ’ το ταβάνι σε σκοινιά τεντωμένα, ούτε τα
ζευγάρια, μασκαρεμένοι και αμασκάρευτοι μαζί, που χόρευαν την
πόλκα, άλλοι στρωτή γερμανικά, άλλοι πηδηχτή γαλλικά, κι όλοι με
τόσο πάθος και χτυπώντας απ' την πολυκοσμία τις πλάτες ο ένας
απάνω στον άλλονα σαν ξαπολυμένες βάρκες σ’ ανεμόδαρτο λιμάνι. . .
Μόνο τα μάτια του Νίκου είδε που της έφεγγαν ως μέσα στο στήθος,
σάμπως του χορού ο σκοπός κ’ η γλύκα να τους είχανε ρίξει μέσα
σπίθες κρυφόχαρες κι αυτές να γινήκανε φλόγες ξεπεταχτές κι
αγκαλιάστρες και φέγγος απαλό — είδε το φέγγος των ματιών που την
αγκάλιαζε κ’ είδε και τα δυο τα χέρια να σιγοτρέμουν ανάερα για να
την αρπάξουν. . και τους συνεπήρε το ρέμα το φρενιασμένο και
ψυχοπλάνο του σκοπού του χορευτή — όπως ένας άνεμος ζεστός,
περνώντας απ' το λιβάδι, ξεσέρνει τις γλυκειές τις πεταλούδες. . .

Πώς χόρευ' η Λιόλια με το Νίκο! . . .

. . Σαν κάνανε εκείνα τα λίγα βήματα «φεν-ντε-σιέκλ» στις στροφές,
εκεί που γώνιαζε η σάλα, έπεφταν κ’ οι δυο μπροστά μ’ όλο τους το
κορμί, με τα κεφάλια κάτω, σα να θέλανε να γκρεμιστούνε
χεροπιασμένοι σε μιαν άβυσσο ευτυχίας, σε μια θάλασσα, κάτω βαθιά,
με κύματα γλαυκά και σαν αξύπνητα που μόνο το τραγούδι τους έφθανε
ως απάνω. . . Πατ! — πατ!! πατ!!! — — χτυπούσε το πόδι του στα
τρία βήματα τόνα πιο χτυπητό από άλλο, ο Νίκος, σαν το νέο το
άλογο, από υπερδύναμη ζωή κι αβάσταχτη χαρά. . . κ’ έπειτα έκανε
μια γλήγορη στροφή και γύριζε κατά πρόσωπο της Λιόλιας να τη δεχτή
στο στήθος του. . . Κι αυτή έπεφτε απάνω του με μια κίνηση σα
λυμένη, όλο πάθος και παράδοση, χυνότανε, μ’ ένα σκέρτσο
αλλοιώτικο, απ' το πλάι μ’ όλο το κορμί της και το στήθος μπροστά,
το απαλό και ζεστό, που έπαλλε απάνω στο δικό του, μέσα στα χέρια
του . . .

Δε φορούσε σήμερα το στενό της το πολκάκι, η Λιόλια, με τη σειρά
κουμπάκια: είχε βάλει τη φουστίτσα της τη σταχτιά από αλπαγά,
κοντή-κοντή, μ’ ένα ποκαμισάκι κρεμ μαλακόχυτο όλο σούρες, που της
άφηνε το στήθος ελεύθερο, και στη μέση μια ζώνη μουσαμαδένια κι
αυτή σταχτιά· και πίσω στα μαλλιά της είχ’ ένα φιόγκο από
κορδέλλλα μεταξωτή σκούρη πορτοκαλλιά, πούκανε σα μιαν απόχρωση
των μαλλιών της των καστανών που χρύσιζαν . . . Χρύσιζαν τα μαλλιά
της μες τα φώτα σα μάλαμα παλιό ζεστόχρωμο και τα σγουρά τους
ταναφυσούσε ο απαλόθερμος αέρας όπως η αύρα αναφυσάει τα ψιλόχορτα
του κάμπου. . . Τα μάτια της έλαμπαν! Ήτονε ροδοκόκκινη κ’
ιδρωμένη σα νάτρεχε στους ήλιους κ’ έτσι έμοιαζε ρόδο που ό,τι
έχει ανοίξει μ’ όλα του τα φύλλα ένα μεσημέρι του Απρίλη. Μα το
στόμα της έκανε μια καμπύλη σαν κλάμα και δεν καταλάβαινες πως
γέλαγε παρ’ απ’ τη γλύκα που φώλιαζε σε κάτι λακκάκια και μέσα
στις γωνιές των χειλιών της κι απ’ τα μαργαριτάρια που φέγγριζαν
ανάμεσα στων χειλιών της τα υγρά κι ανοιγμένα ανθόφυλλα.

. . Κι ο Νίκος έσκυβε απάνω στα μαλλιά της: το πρόσωπό του ήτονε
χλωμό σα να φωτιζόταν από μέσα και στη χλωμάδα αυτήν τα μάτια του
ξεχώριζαν ακόμα πιο σκούρα μες τα ματόκλαδα, σα βαθύ νερό
σκιασμένο από κλαριά. . .

. . Κάθε φορά που την άρπαζε τη Λιόλια σαν απ’ τον εαυτό της
χαμένη στην αγκαλιά του, έσφιγγε τα χείλια του για να μην πετάξη η
άχνα της ψυχής του, ξεροκατάπινε με το καρύδι πηγαινοερχάμενο από
κάτι αλάλητο που τούκανε το σάλιο κόμπο και τούκλεινε το λαιμό,
έρριχνε πίσω το κεφάλι, σάμπως να του ταρπάζη ο πόθος αποπίσω, στα
δυο του τα χέρια, και να του το γύριζε τανάστροφα φιλιώντας του το
στόμα. . .

« Παντεσπάνι! Παντεσπάνι!» — φωνάζανε μερικοί πούχανε βαρεθή πια
να περιμένουν την πόλκα να τελειώση για να βρουν κι αυτοί ντάμα.
Από ντάμες δα άλλο τίποτα, καθιστές γύρω στους καναπέδες, μα νά
που έτυχε να χορεύουν όλες οι όμορφες κ’ οι καλύτερες χορεύτρες .
. και δεν πάνε στα κουτουρού οι χορευταράδες, μόνο κάθονται να
δουν πρώτα κ’ έπειτα διαλέγουνε.

 — Δεν έχει παντεσπάνι! είπ' ο Δάσκαλος, μπαγιάτεψε πια κ’ έγινε
παξιμάδι. — Βάλ' τη «Ρεζάν», Μηνά! — φώναξε του παιδιού που γύριζε
τοργανέτο.

. . Και πάλι, χωρίς να ξαποστάσουνε μια στάλα, έσυρε ο Νίκος τη
Λιόλια. . . Να βλέπατε το πόδι του το νεανικό κι αντρίκιο, το
χαριτωμένο μαζί και δυνατό, που ξέχωρα φανέρωνε το πλάσμα το
πλουσιόβλαστο κι ανθισμένο πούτον ώρα του τώρα να καρπίση — πώς
πατούσε το σανίδι ολόσωμο, ριζώνοντας το νέο δεντρί, και σηκωνόταν
πάλι ανάερο μ’ ένα τίναγμα ελαστικό και πάλι έπεφτε, στριφογυριστό
στον αστράγαλο, βαστάζοντας όλο το κορμί στις μύτες του κ’ έρριχνε
γοργότρεχο τη φτέρνα πίσω και γλυστροσερνότανε σα χέλι — λες κ’
είχε ζωή ολόδικιά του και χαρά — το πόδι! . . . Μα κι όλο τάλλο το
κορμί: τα μπράτσα κ’ οι ώμοι, οι πλάτες, η μέση κι ο λαιμός — τι
τέλεια κι αρμονικά πούχαν τα κουνήματά τους, χώρια το καθένα και
τόνα μέσα στάλλο και πάλι όλα μαζί — σα να φιλιούνταν αναμεταξύ
τους, σα νάνθιζαν τώρα δα, ξαναγεννημένα σ’ ένα λουτρό
χρυσόρρευστο από φως και ηδονή, σε ζωή τρισμάκαρη . . .

Και η Λιόλια — το κοριτσάκι με το κοντοφούστανο τανεμιστό, με τα
τρεμόχαρα στηθάκια που κρυφοζούσαν μες ταέρινο ποκαμισάκι ίδια
χλωμά ροδάκινα κάτω απ’ τη φυλλωσιά στο βραδυνό ταγέρι, με τα
χείλια σα στόμα λουλουδιού που σιγανοίγει να φιλήση τον ήλιο —
έπεφτε απάνω του σαν ένα πράμα λευκό κι απαλό, σαν πιτσούνι άσπρο
που με τα πούπουλά του τού σκέπαζε το νου. Έτσι έλυωνε του Νίκου η
ψυχή κι όλο το κορμί του άνοιγε σε μύρια στόματα για μύρια το
καθένα του φιλιά. . . .

Κι όχι μονάχ’ αυτοί οι δυο. Ολ' αυτά τα κορμιά που στριφογύριζαν
αγκαλιαστά — το κάθε ζευγάρι σα μέσα σ’ ένα δικόν του σίφουνα
μεθυσιού και φρένας — ζούσαν τώρα μιαν άλλη ζωή, τόσο βαθειά, που
άγγιζε σχεδόν με πόνο την ψυχή τους, με γλυκό σφάχτη, κ’ έπαιρνε
τη λάμψη της και τη φορούσε κ’ έφεγγε. . .

 — Το «μαρινάτο!» το «μαρινάτο!», φωνάζανε τώρα μερικοί που δεν
χόρευαν άλλο παρά βαλς (έτσι τόχε βγάλει ένας δεκανέας των
Πυροσβεστών από το άχτι του, γιατί όλο αυτό κοπανούσανε στα
χοροδιδασκαλεία και δεν μπαγιάτευε ποτέ του σα το μαρινάτο ψάρι) —

 — Όχι! Όχι! «Τα παιδάκια»! — πολεμούσαν άλλοι να τους μουλώξουνε
με τις φωνές τους — Όχι το «μαρινάτο!» Όχι! Ό — οχι! «Τα
παιδάκια»! «Τα παιδάκια»! και δυο-τρεις αρχίσανε τα τραγουδάνε
δυνατά, για να μην τους περάση το πείσμα εκεινών:

     Τα παιδάκια μου, γι’ ακούστε
     να σας πω μια συμβουλή! . . .

Έξαφνα χτύπησ’ ο Δάσκαλος τα χέρια κ’ έπαψε τοργανέτο κ’ έπιασαν
τα βιολιά (Να λοιπόν πούτον αλήθεια όταν τόλεγε ο Μίμης!). . .

Πώς περνάει, το καλοκαιριάτικο μεσημέρι, ένα φρίκιασμα πάνω απ’ τα
φύλλα του δάσους. . μ’ ένα θρόισμα μυριόφωνο βαθύ σαν από κάποια
θάλασσα αλαργινή, βαρυστέναγη; — έτσι πέρασε μιαν ανατριχίλα
αλάλητη πάνω απ' όλα τα κορμιά τα ολόθερμα με το πρώτο κατέβασμα
των δοξαριών, πούβγαλαν κάτι τραβηγμένους ήχους βαθιούς και
στριγγούς μαζί. . . Φως κάτασπρο στις αμίλητες πέτρες, γέλοια των
κυμάτων στην αμμουδιά, των άγριων περιστεριών γέλοια στις
δέντρινες κουφάλες, σίδερο πληγωμένο που ξεφωνίζει, ρόδα
μαυροπόρφυρα του πόθου και ήσκιος σε νάρκη βαθιόμαβια με τις
φτερούγες ριχμένες πάνω απ’ το κεφάλι — και σαν τι δε μοιάζουν οι
λαχτάρες των χορδών! . . . Και με τη γοργάδα και το θάμπωμα της
αστραπής που σχίζει μαυρόγυαλον ουρανό, έπεσαν οι ήχοι αυτοί στων
ανθρώπινων κορμιών το πιο βαθύτερο «είναι» και ξέσυραν,
αποσχίζοντας τις ίνες της ψυχής, κάτι ολάνθιστο, με σπαραγμό
μαγευτικό . . κ’ έπειτα χύθηκαν τις πλάτες κάτω τις ζεστόχνουδες,
φως ανατριχιαστό, και σιγοστάλαξαν κόμπο-κόμπο στα στήθη σαν
κάποιο υπέργειο μύρο τραγουδιστό που σε λιγάκι ξεχείλισε, έγινε
πέλαγος. . .

Τσιριχτές φωνές έβγαζαν τα νέα παιδιά, γιατ’ οι καρδιές τους
πνίγονταν από ηδονή, Αχ, από ένα μεγάλο κύμα ηδονής. . . Κ’
εκείνοι ακόμα πούχαν αποστάσει να χορεύουν και πηγαίνανε να
καθήσουν, ξαναπετάχτηκαν απάνω και ζευγαρώθηκαν πάλι στο φτερό και
ριχτήκανε μες του χορού το κύμα. . .

Το σγουρό μαλλί του Νίκου που τούσκιαζε το μέτωπο, στεκόταν
ανάερο. . άσπρο το μέτωπό του, λαμποκοπούσε μυστικά σαν κάποιο
αρχαίο μάρμαρο που αστράφτει ηλιοφιλημένο ψηλά σ’ έναν έρημο κάβο,
κυττάζοντας τη θάλασσα. . .

Η Λιόλια κάθε φορά που μες την αγκαλιά του Νίκου περνούσε κοντά
απ’ τα βιολιά, της φαινόταν πως παίζανε για χάρη της πιο δυνατά,
με πιότερο πόθο παίζανε, με πιότερη φρένα γλυκερή — γι’ αυτήνα
μοναχά πια βαθιά και πιο επίμονα ξέσερναν τις φωνές τους, σα να
θέλανε να την κάμουν κάτι να πιστέψη:

«Νέα είσαι κι όμορφη κ’ ευτυχισμένη!» — της έλεγαν. . . Μα όχι
αυτό μονάχα: κάτι άλλο πιο γλυκά ακόμα κι από της ομορφιάς την
ευφροσύνη και της νιότης κι απ’ το καθετί στον κόσμο, κάτι άλλο
πιο αβάσταχτο θέλανε να της ειπούν — που δεν το πίστευε. . και
μεθούσε απ’ την πολλή χαρά της – ενώ δεν το πίστευε! . . και της
έρχονταν τα δάκρυα απ' την ευτυχία — γιατί κόντευε να το
πιστέψη! . . .

Αχ, βιολιά, βιολιά! γλυκά βιολιά! — σφάχτες της ψυχής! Τι μας
κάνετε εμάς των νέων!

Μαγεμένες είν' οι χορδές σας, οι βγαλμένες απ’ τα ωραία ζώα που
σιγοπερπατούνε στις χορταριές τις κρυφομύριστες απ’ το χαμόμηλο
και τον άγριο δυόσμο (. . τα είδατε πώς κυττούνε, θλιμμένα από της
ζωής την ομορφιά;) . . . Γλυχοποτισμένες είν’ οι χορδές σας με της
ζωής την όμορφη τη θλίψη. . , Όλα τα παλιά τραγούδια των νέων που
έζησαν και τώρα έχουνε σβήσει για πάντα και τα δάκρυα απ’ τον
παλιό καιρό, εσείς τα τραγουδάτε, βγάζοντας τα μέσ’ από το χάος
της ζωής και μέσ’ απ’ την ψυχή μας. . . . . . . . . . . . . . . .
. . . . . . . . . . . . . . . . . . . . . . . . . . .

Όταν ήρθ' η καντρίλλια, οι φίλοι του Νίκου βρήκαν ευκαιρία να
ζητήσουν της Λιόλιας ο καθένας τους κι από ένα χορό. Ο Μίμης της
θύμησε πως την είχε αγκαζάρει για ένα βαλς κ’ ήτον αυτό, είπε,
πουρχόταν τώρα. Δεν πρόφθασε νανοίξη το στόμα της και πάλι τους
χώρισε το ρέμα. . .

Τι εξαίσιο πράμα ωστόσο αυτές οι καντρίλλιες! — ίδια η ζωή! . . .
Σαν κάποιος μάγος κ’ εξορκιστής ο Δάσκαλος χτυπούσε τα χέρια του
ξεφωνίζοντας λόγια παράξενα που μοιάζανε γητέματα και ξόρκια:
«Μπαλανσέ — βο — νταμ!» — «Σασσέ — κρουαζέ!» — και περνούσαν τα
γυναικεία λουλούδια μπρος απ’ των αγοριών τα μάτια που μεγάλωναν
πιο φεγγερά από πρώτα . . και σελάγιζαν, πάνω από τάνθινα κεφάλια,
του αγορίσιου πόθου τάστρα, του πόθου του κυπαρισσένιου — γιατ’
ίδια νέα κυπαρίσσια ταγόρια αψηλοστέκουνε στυλωμένα σ’
ολοστρόγγυλους και δυνατούς δίδυμους κορμούς. . . «Φραππέ»! — κ’
ήτον ο θρίαμβος της Χαράς και της Ζωής: Α! να τις που περνούν κ’
οι δυο αγκαλιασμένες (τι σπάνιο πράμα!) μέσ’ από μια θάλασσα
ανθρώπινη, πολύβουη απ’ τάσπρα χέρια που χτυπιούντ’ αναμεταξύ τους
σαν αφρισμένες κυματοκορφές, απάνω σ’ ολόχρυσο άρμα, ζεμένο σε
λευκό τέθριππο σαν από φως γενάμενο κρέας, και με την ίδια τη θεά
την Ήβη πίσωθ' ορθή για Νίκη που κρατάει τα χρυσά στεφάνια. . .
«Σαιν»! — και γύριζε η αλυσσίδα η ζωντανή, δεμένη και λυτή,
περνούσε σαν άνθινο όνειρο που δε σβήνει, σαν άρωμα που όλο φεύγει
κι όλο μένει, περνούσε — κομπολόϊ ανθρώπινο μες τα χέρια ταόρατα
της συλλογισμένης Μοίρας. . . Κ’ οι κόμποι του ήταν αφροσταλίδες
απ’ την ατέρμονη θάλασσα της πλάσης σαν κ’ εκείνα τα δάκρυα του
Ωκεανού τα θρομπισμένα στο κεχριμπάρι που σιγοκυλούνε με μουσική
στης Ζωής τον έρημο γιαλό (ώ πένθιμα φωτισμένον από ένα μεγάλον
κόκκινον ήλιο!), που έχουνε μέσα τους το θλιβερό μύρο του άπατου
βυθού και της αλαργινής κυματιάς την ανεμόφερτη λαχτάρα και
τραγουδιστή βουή. . . Και ζούσαν αυτές οι στάλες του σάρκινου
αφρού και τρεμοσάλευαν κ’ έφεγγαν η καθεμιά τους μ’ ένα φως
κρυμμένο μέσα της. . . Και πότε αποτραβιούνταν οι κόμποι απάνω στο
σκοινί πούτον το αίμα το άλικο, το ζεστό, γοργότρεχο από πόθο,
νεροσυρμή του πόθου ακράτητη κοχλακιαστή μέσα στην ανθισμένη
σάρκα, πότε μαζεύονταν όλοι μαζί μέσα στη χούφτα της Μοίρας τη
φριχτή που τους έπαιζε — αλλού έχοντας το νου της. . . Κ’ έξαφνα
σαν κομπολόι σκόρπισαν. . .

Κ’ έπειτα απ’ του Μάγου τα χείλη απήχησε η μαγική λέξη;
«Προμενάτ»! — και δυο-δυο τα γητεμένα πλάσματα έκαναν τον κύκλο
της ζωής το χορευτή, σκιρτώντας απάνω στο λιβάδι της αιώνιας
νεότητος. . και περιχυμένο ήτον το λιβάδι απ’ τον απαλόφλογο ήλιο
της χαράς. . κ’ ήτον αυτός η σύνθεση ενός τραγουδιού αναβρυσμένου
απ’ όλα τανθρώπινα κορμιά που τώρα ζούσανε βαθιά σαν άνθη και σα
ζώα. . . Έπαλλαν τα στήθη και τρεμούλιαζαν της σάρκας οι
κυρτογραμμές και τα πρόσωπα έβγαζαν ένα φέγγος σαν τανοιχτά
παράθυρα το καλοκαίρι όταν απέξω είναι ο χρυσός ο ήλιος και τα
φύλλα τα πολλά, κόμες πράσινες ανεμιστές που αναδεύονται απαλά και
μυστικά θροΐζουν, κ’ οι καρποί που γλυκοφεγγρίζουνε σ’ απόσκια
γλαυκά και τα μεγάλα άσπρα νέφαλα τα στρογγυλεμένα, σαν από αέρινο
μάρμαρο πελεκητό, που ασάλευτα ονειρεύονται πίσω απ’ τις πλάτες
των βουνών. . . Και καθώς πηγαίνανε σκιρτώντας ρυθμικά κάτω από
μιαν ανίδωτη βέργα, τα μαγεμένα πλάσματα, ανασαίνανε βαθιά κ’ η
πνοή τους έλεγε: «Είμαστε νέοι, νέοι, νέοι και γεροί! και ωραίοι!
και δε μας μέλλει γιατί γυρίζομε και πού πάμε . . και πού πάμε . .
και δε μας μέλλει αν πέθαναν εκείνοι που μας γέννησαν και τα μικρά
ταδερφάκια μας αν έσβησαν. . . Εμείς πάντα θα γυρνούμε, θα
γυρνούμε, γιατ’ είμαστε όμορφοι και νέοι και δε μας μέλλει! δε μας
μέλλει! δε μας μέλλει! που κ’ εμείς θε να πεθάνωμε — γιατί δεν το
πιστεύομε! . . .»

Κι όχι μόνο των νέων ανθούσε και τραγούδαγε η ψυχή. Αχ, να βλέπατε
κάτι γέρους σαράβαλα και κάτι χοντρές πενηντάρες που στο σπίτι
τους θα βογκούσαν απ’ τη μια καρέκλα στην άλλη — πώς σήκωναν τα
πόδια τους αψηλά και πηδούσανε σαν τις κατσικούλες! Μια προπάντων,
χοντρή σα δέκα απ’ τις εγγόνες της που χορεύανε γύρω της, ήτονε
θεός να τηνέ βλέπης: τρανταζόταν ολόσωμη σα βαρέλα ξεχαρβαλωμένη
και τα προγούλια της πηγαινόρχουνταν πέρα-δώθε σα λάστιχα, μα το
πρόσωπο της, κάτω από τις ζάρες και τις κρεατοελιές, άστραφτε από
χαρά και νιάτα — ναι από νιάτα, γιατί εκείνην την ώρα ήτονε
δεκαεννιά χρονών: σωστά δεκαεννιά χρονών — ούτε μια μέρα παραπάνω
. . . Να κ’ ένα κουκλάκι μια σπιθαμή, με κάτι γαμπίτσες ψιλούλες
σαν τα καλαμάκια μες τις άσπρες κάλτσες: η κόρη του δασκάλου,
τεσσάρων πέντε χρονών, που τη χόρευε ένας αψηλός νέος, πρώτος
χορευτής, σκυμμένος ίσαμε κάτω και κρατώντας την απ’ τα δυο τα
χεράκια, όπως χορεύουν τα κορίτσια τις κούκλες τους μες τις αυλές.
Όλους τους χορούς λέει τους ήξερε και δεν άφηνε χορό να μην τονέ
χορέψη με τους πιο ωραίους καβαλλιέρους. Ο νέος, γερμένος απάνω
στο κουκλάκι, το γλυκοκύτταζε και του χαμογελούσε, σα νάβλεπε μέσα
του την όμορφη κοπέλλα που θα γινότανε μια μέρα, κ’ η μαϊμουδίτσα
σήκωνε απ’ το βάθος καταπάνω του τα μάτια της, σα νάτον ο
αγαπημένος της — και μόνο τα μπόγια τους που δεν ταιριάζανε. . .
Αλήθεια η ψυχή τανθρώπου δεν έχει χρόνια παιδιάτικα, ούτε και
γεροντάματα κάτω απ’ τα χιόνια των μαλλιών και τις ζάρες που
σταφιδιάζουν τις ωραίες ρόγες: ολάνθιστη γεννιέται και νέα πάντα
μένει και σβήνει, χωρίς να ξεφυλλίση, μ’ όλη της τη λάμψη σαν τη
συνονόματη της, τη χρυσοφτέρουγη «Ψυχή». . .

Πνίγηκε η Λιόλια απ’ τα γέλοια σαν είδε το μικρό να χορεύη κοντά
της με τόση σοβαρότητα και να κάνη ρεβερέντσα στον καβαλλιέρο του
με τόνα ποδαράκι πίσωθ’ ανασηκωτό . . κ’ εκεί που γέλαγε, τέλειωσ’
ο χορός κ’ ήρθε τρέχοντας να την πάρη απ' τα χέρια του Νίκου ο
Μίμης. . .

 — Άσε μας ντε κ’ εμάς λιγάκι να μυρίσουμε κορίτσι! — τούπε αυτός
με πίκα.

Τον κύτταξε ο Νίκος με κάποιο σοβαρό και σα λίγουλάκι άγρια, μα
δεν είπε τίποτα.

 — Τι με κυττάς; — ξαναείπε ο Μίμης που έβραζε μέσα του απ’ όλο το
βράδυ κ’ ήτον κίτρινος σαν το φλουρί — δε σ’ αρέσουμε;

 — Σα να μη στέκης αυτού καλά μου φαίνεται — είπε ο Νίκος και πήγε
με τη Λιόλια στο βάθος της σάλας να την τραττάρη μια λεμονάδα στον
μπουφφέ: ένα τραπέζι μακρύ που τούχανε φορέσει ένα κόκκινο
φουστάνι από λαδόπαννο. . .

Σε λίγο άρχισαν πάλι τα βιολιά κι ο Μίμης πήρε τη Λιόλια να
χορέψουνε. . . Δε μίλησε ο Νίκος, μα είδε τη Λιόλια να τον κυττάζη
με κάτι μάτια σα να τον αρωτούσανε μ’ απορία θλιμμένη: «Γιατί
αφήνεις να με πάρη αυτός από κοντά σου!;. . .»

Του ήρθε να κάμη ένα σάλτο να την ξαναρπάξη απ’ τα χέρια του Μίμη.
Μα εκείνη τη στιγμή τον έπιασε κάποιος απ’ τον αγκώνα: ένας φίλος
που τώρα ότι είχ’ έρθει κ’ ήτον όλο χαρά που τον εύρισκε εδώ — ο
Ντίνος — ένα παιδί γλυκό με δυο μάτια σαν ελίτσες που δεν άφηναν
καθόλου ασπράδι στις άκρες, ψηλούτσικος, με μια μέση τόση δα, που
περπατούσε ίσιος-ίσιος σα λαμπάδα. Τον έπιασε που λες στην
κουβέντα κ’ έτσι ο Νίκος, χωρίς νακούη τι τούλεγε ο Ντίνος, έβλεπε
από μακριά τη Λιόλια που τη χόρευε ο Μίμης. . . Και σαν επίτηδες ο
Μίμης έκανε μικρούς-μικρούς τους γύρους του κι όλο κατά την άλλη
μεριά της σάλας, για να μην περνάη κοντά απ’ το Νίκο. . .

Τώρα που την έβλεπε τη Λιόλια μακριά του, σε χέρια αλλουνού κ’
εκείνονε να γέρνη αποπάνω της και να πίνη με τα μάτια του το φως
της ομορφιάς της, τώρα του φάνηκε πως για πρώτη φορά την έβλεπε. .
. Ως τα τώρα είχε μεθύσει με το ζεστό μύρο του κορμιού της σαν από
κρασί μοσχάτο (Αχ, όχι! από βαρύ κρασί με ζάχαρη και κανέλλα),
είχε γλυκαστή η ψυχή τον με τα ολόδροσά της νιάτα σαν απ’ τον
πεπονιού τη δροσερή τη γλύκα, είχανε χάρη τα μάτια του τον ήλιο
που ήτον πεσμένος μέσα στα μαλλιά της σα μέσα σ’ άγριο μέλι του
βουνού, σκοτεινό. . το στόμα της, λιγωμένο ρόδο με βυσσινύ
χαμόγελο, λουλούδι της ψυχής που έβγαζε αμίλητο τραγούδι — λαχτάρα
κι αγωνία μαζί — όπως όλων των λουλουδιών τα στόματα —: πάντα το
αισθανότανε να φυλλοτρέμη μέσα τον, μα τις περισσότερες φορές στα
χείλη του απάνω . . και τα μάτια της με τις τζιτζιφένιες χάρες που
μοιάζανε νησάκια ηλιοφίλητα σε πέλαγος γαλατένιο την αυγή,
απονύχτερα άστρα σε κάποιον ουρανό χλωμό, αυτά τον παίρνανε μαζί
τους κάθε φορά που ήθελε ταντικρύσει, όπως παίρνει ο ουρανός το
σύννεφο κ’ η θάλασσα το καράβι — στην αγκαλιά τους. . . Όλ’ αυτά
τα αισθανόταν ο Νίκος ως τα τώρα, μα τώρα μόνο κατάλαβε, ότι τα
αισθανόταν — μα και πάλι τα αισθανόταν όλα μαζί, θαμπά και
μπερδεμένα . . . Έβλεπε όμως τώρα αληθινά, ένα-ένα, αυτά τα
χαρακτηριστικά που ήτανε γι’ αυτόν άλλες τόσες κρήνες ηδονής
αλάλητης. Και συνάμα κατάλαβε βαθιά μες την ψυχή του πως ήτανε
δικά του, ολόδικά του, κατάβαθα δικά του, περισσότερο από κάθε
άλλο πράμα πούχε δικό του στον κόσμο, περισσότερο δικό του κι απ’
τον ίδιο τον εαυτό του. . .

Κάτι θολοπόρφυρο νεφέλωσε στα μάτια του μπροστά, σα λιβάνι
πυρωμένο που τον τύφλωνε, τονέ ζάλιζε, τούρριχνε μια φλόγα
σκοταδερή μέσα στο μυαλό του — —

Η Λιόλια πέρα στην άλλη άκρη της σάλας χόρευε με την καρδιά
της . . .

Περνούσαν άλλα ζευγάρια μπροστά απ’ το Νίκο: ένας κοκκινοπρόσωπος
μ’ ολοστρόγγυλο σαγόνι και μακρυά μουστάκια κρεμαστά, το στόμα
ανοιχτό να παίρνη αέρα (ίδιος κι απαράλλαχτος μπαρμπούνι),
κρατώντας στην αγκαλιά του μια γεροντοκόρη στεγνή και σουβλερή, με
το πηγούνι και τη μύτη σαν τρυπάνια, που κύτταζε το μπαρμπούνι της
σαν μπεκάτσα ερωτοχτυπημένη και ξεροτηγανισμένη . . . Παραπίσω
ένας αψηλός νέος ξεσταχιασμένος, σα φραντζόλα μακρουλή της μπίρας,
με μια μικρή κοντοστούπα που έμοιαζε μποτίλλια: απάνω στενή μ’ ένα
κεφαλάκι σαν καρφίτσα και κάτω φούσκα απ’ τα κολλαριστά σαγκουλιά
του φουστανιού της· και σήκωνε τα δυο της χέρια η μποτίλλια, σαν
ταχυρένιο σκοινάκι της μποτίλλιας του «Κιάντι», για να πιαστή απ’
το λαιμό της φραντζόλας που χοροπηδούσε καμαρωτή, αλύγιστη κι
άψητη. . . Ένας μασκαρεμένος Βεδουίνος μαυρογενάτος, με τριχιές
ολόγυρα στο κεφάλι, είχε τυλιγμένη μέσα στα μπουρνούζιά του μια σα
δασκάλα και σα σκουπόξυλο και με τα μαλλιά σα σκούπα — και
φανταζόταν ίσως τώρα αυτή πως πετούσε απάνω σ’ ένα αραβικό άλογο,
κλεμμένη από 'να «Βασιλέα της ερήμου» . . .

Τι γελοίοι που ήταν όλοι τους με την ευτυχία τους σα σορόπι
πασσαλειμμένη στα μούτρα τους που αποθέωνε ακόμα και την ανοστιά
τους! — Τουρχόταν του Νίκου να τους δείρη απ’ το θυμό του — —

Πέρασ’ έν' άλλο ζευγάρι: ένας σγουρομάλλης νέος, καλοκαμωμένος με
τα πόδια κολώνες και τους ώμους χυτούς, ίδιος έφηβος αρχαίος. .
και ταχείλι του έσταζε φως ολόγλυκο (όπως όταν σιγοπέφτη το μέλι
απ’ το κουτάλι) απάνω στανθισμένο κεφάλι της ντάμας του που ήτον
ξανθιά σα στάχυ ώριμο και με μάτια σκούρα μπλου σαν κύανοι. . .
Κύτταξε ο Νίκος να δη τη Λιόλια: . . χόρευε πάντα στην πέρα άκρη
με το Μίμη. . . Κάτι της έλεγε ο Μίμης κι αυτή γελούσε, γέρνοντας
το κεφάλι στο πλάι για να μην αποδειχτή πως γέλαγε, μα ο Μίμης
έσκυβε και αυτός απ' το ίδιο μέρος και πιο χαμηλά για ναδράξη το
γέλοιο της. . .

Η καρδιά του Νίκου μονομιάς έσφιξε σα χουφτιασμένη στα νύχια ενός
όρνιου! . . κ’ οι μεγάλες του μαβιές φτερούγες τούπαιρναν την
αναπνοή) — — Η Λιόλια τώρα ξέσπασε στα γέλοια: ίσως για κάτι
μασκαράδες που χόρευαν κοντά τους — κ’ ήτον κι ο Περικλής ο
χοντρέλης μαζί — ή επειδή είχαν κουτουλήσει ράχη με ράχη με μια
παχειά, τετράπαχη, που την έσερνε ένα αδύνατο παιδί λαχανιαστό σαν
το σκυλλί που γυρίζει απ’ το κυνήγι. Δες πώς γλάρωναν τα μάτια της
απ’ την ευχαρίστηση. Μα και το παιδί δεν απόδειχνε καμμιά
δυσαρέσκεια, μόνο που ήτον ιδρωμένο και ξεφυσούσε, γιατ’ ήτον ο
χορός, ο μάγος ο χορός που ξετύλιζε τη χοντρή ψυχούλα απ’ τα
πάχητα και την έκανε συλφίδα. . . Αχ, τι χαρά που χει η ζωή! . ,
μα τι λίγο που βαστάει! — γιατ’ είναι μοναχά ο άμμος πάνω απ’ την
πέτρα που τονέ σκορπάει ο αγέρας. . .

 — Τι έπαθες καλέ, φώναξε ο Ντίνος, βλέποντας το Νίκο έξαφνα να
χάνεται —

Εκείνην τη στιγμή χύθηκε μες τη σάλα μια παρέα μασκαράδες με
φωνές, με χοροπηδήματα, με σκουντιές, με χαλασμό κόσμου: του
Κουτρούλη το πανηγύρι έγινε εκεί μέσα. Τα βιολιά που τσιρίζανε
λούφαξαν. Ο χορός σταμάτησε —

Ο Νίκος τινάχτηκε απάνω κι ώρμησε μέσα στο σωρό να βρη τη Λιόλια.
Ήτανε χωμένη μέσα σ’ ένα μπουλούκι μαζί με το Μίμη, που τη
βαστούσε ακόμα μες την αγκαλιά του κ’ έδιωχνε τους μασκαράδες που
κάνανε σαν το μελίσσι γύρω της . . .

Όταν αντίκρυσε η Λιόλια το Νίκο, έβγαλε μια φωνίτσα σαν ένα μικρό
λυγμό — που δεν έδειχνε χαρά ήτον ή κλάμα; Ο Νίκος την έπιασ’ απ’
το μπράτσο και την τράβηξε καταπάνω του· έπειτα γύρισε απότομα και
κρατώντας το χέρι του προφυλαχτικά πίσω απ’ την πλάτη της, άνοιγε
δρόμο μεσ’ απ’ τον κόσμο με τα γόνατα και τους αγκωνές, με
σκουντιές και σπρωξίδι, με τα «μπαρντόν» και «συγνώμη» και «λίγο
τόπο περικαλούμε», κατά την πόρτα. . .

Ο Μίμης έμεινε κόκκαλο — — Έπειτα έκανε να τρέξη το κατόπι, μα έλα
που τα είχαν ιδεαστή όλα τα τρεχούμενα οι μασκαράδες και τονέ
ζώσανε στη μέση, σάμπως να θέλανε να βγάλουν απάνω του το άχτι
τους για την κερήθρα πούχανε χάσει. . .

Εκεί που έβαζε ο Νίκος το παλτό του, με το Δάσκαλο κοντά που βγήκε
να βοηθήση της Λιόλιας και να τους χαιρετήση, νά σου κι ο Μίμης,
κίτρινος σαν το θειάφι, πούρθε να ζητήση το λόγο —:

 — Βρε συ! — του λέει του Νίκου με χολόπνιχτη φωνή — πώς τραβάς το
κορίτσι μέσ’ απ’ τα χέρια μου πριν να τελείωση ο χορός; —

 — Άιντε από 'δώ χαζέ! δε Θα σου δώσω λόγο! — του αποκρίθηκε ο
Νίκος, που κι αυτός τάραζε σύσωμος από θυμό, σαν το καπάκι του
τέντζερη που αφρίζει στη φωτιά.

Πετάχτηκε στη μέση ο Δάσκαλος, γιατί μυρίστηκε την τσίκνα:

 — Δεν είχε πια χορό· εγώ τον έπαψα το χορό, καθώς είδα που μπήκαν
οι μασκαράδες.

 — Ποιανού δε θα δώσης λόγο ρε! — φώναξε ο Μίμης αγριεμένος.

Έπιασε ο Δάσκαλος και μερικοί άλλοι εκεί δα, πούχαν ακούσει
ναλογοφέρνουν, το Μίμη, γιατ’ ήτον έτοιμος να χυμήξη απάνω στο
Νίκο, θεριό μονάχο, καθώς έβλεπε κιόλας πως έκανε να φύγη ο Νίκος
απ’ το χορό με τη Λιόλια, να πάη έξω στα σκοτάδια με τη Λιόλια,
που στεκόταν ασάλευτη, κατάχλωμη κάτω απ’ το σαλάκι της το ροζ,
σαν Παναγίτσα, μέσα στη γωνιά της πόρτας —

 — Τα βρίσκουμ’ άλλη ώρα! — του φώναξε του Μίμη ο Νίκος, πάνω απ’
τα κεφάλια των αντρών που τους χώριζαν, κ’ έσυρε τη Λιόλια απ’ το
χέρι τις ασκάλες κάτω. . . . . . . . . . . . . . . . .
. . . . . . . . . . . . . . . . . . . . . . .

Περπατούσανε γλήγορα, ο ένας κοντά στον άλλον, απ' τα σοκάκια της
Πλάκας τα έρημα. . . Κάτι μασκαράδες ερχόντουσαν τον κατήφορο, ο
ένας πίσω απ' τον άλλονα στο στενό το πεζοδρόμιο ταντικρινό: ένας
παλιάτσος άσπρος και δυο ντόμινα.

 — Μωρέ Βλάμη! πού την πας την Κλάρα! — τους φώναξε το ένα ντόμινο
καθώς προσπερνούσαν. . .

 — Μ'λάρι! πού την πας την π'λάρα! — το χόντρυνε, σε λιγάκι, ο
σαχλός ο παλιάτσος, με πιο μεγάλη φωνή, μόλις πήγανε πιο κάτω.

 — Έλα κοντά να σε κάνω τρακόσιες οκάδες! — γύρισ’ ο Νίκος και του
φώναξε με μιαν αγριοφωνάρα που τους πήγε ριπιτίδι των μασκαράδων
και χάθηκαν πίσω από μιαν αγκωνή . .

Παρά 'κεί ξεπρόβαλαν τραγουδώντας μέσ’ από ‘να στενό, που ήτονε
μια ταβέρνα, ένα μπουλούκι μεθυσμένοι. Ένας τους στάθηκε στη μέση
του δρόμου και κατάβρεξε τη σκόνη —

Η Λιόλια στριμωγνόταν κοντά στο Νίκο — είχε βαρειά καρδιά. . .
Όταν βγήκανε στου Μακρυγιάννη, τους έζωσε το πηχτό σκοτάδι κ’ η
ερημιά — — — — Κρύωνε η Λιόλια, έτρεμε η ψυχή της. . πήγαιν' ένα
βήμα πιο πίσω απ’ το Νίκο τώρα. . . Δε μιλούσαν ολότελα: ό,τι
είχανε να πουν, τόπανε στο χορό με τα μάτια τους. . κι αυτά πούχαν
ειπωμένα, τώρα τους έκλειναν το στόμα — όσο κοντεύανε σπίτι,
ανάσαιναν πιο βαθιά κ’ οι δυο τους, σα λαχανιασμένοι — ίσως νάτον
απ’ τον ανήφορο και το πολύ τρεχιό!

Λίγο πριν να φθάσουνε στην πόρτα τους, καθώς ήτανε βουτηγμένοι στο
σκοτάδι και στη βουνίσια μοναξιά, ο Νίκος έξαφνα, γύρισε, έπιασε
τη Λιόλια απ’ το κεφάλι και τη φίλησε — — — — — — — — —
— — — — — — — — — — — — — — — — — — — — — — — — — — — — — — —

. . Στην κάμαρη το καντήλι ήρεμο έφεγγε κ’ έρριχνε μια γλυκειά
θλίψη απάνω στο γαλάζιο ατλάζένιο πάπλωμα. . .

Της Βεργινίας το πρόσωπο ήτονε γυρισμένο απ’ την άλλη μεριά. Το
κορμί της μόλις ξεχώριζε, πλάκα κάτω απ’ το πάπλωμα — ακίνητο — —
Κοιμόταν — — —

Η Λιόλια — η φιλημένη Λιόλια — ξεγλύστρησε σα σκιά πίσω απ’ το
κρεββάτι . . τράβηξε αποκάτω απ’ τον κρεββατιού το γύρο που τάχε
μπόγο απ’ την ημέρα τα ρούχα του ύπνου κ’ έστρωσε το σελτέ της. .
. και, κουβαριασμένη αυτού χάμω, γλήγορα-γλήγορα γδύθηκε από μέσ’
απ’ το πάπλωμα. . και πια δε φάνηκε — —

Ο Νίκος τραβήχτηκε στην άλλη άκρη, για να μην ξυπνήση τη Βεργινία.
. . Εκεί που έκανε να πέση στο στρώμα ανασηκώνοντας προσεχτικά το
πάπλωμα, γύρισ’ έξαφνα η Βεργινία το κεφάλι της: κ’ είδε τότες ο
Νίκος να λαμποκοπούνε στο φως του καντηλιού τα ματόκλαδα της από
στάλες διαμαντένιες σαν κ’ εκείνες που βλέπεις ύστερ’ από βροχή,
κάποιο ξαστερωμένο σουρούπωμα, στακρόφυλλα των δένδρων, στης
ακακίας και της «Κλαίουσας» τα φύλλα που είναι βαρειές απ’ το πολύ
το φέγγος κι ολόφεγγες απ‘ το θλιμμένο βάρος. . μα οι στάλες δε
θέλουνε να πέσουν —

Τα προσκέφαλα ήτανε μούσκεμα πέρα ως πέρα από τα δάκρυα.

Εξαγριώθηκε μονομιάς ο Νίκος. Ο πόθος του νέου κοριτσιού, πούχε
φουντώσει μέσα του, αρνιόταν της Βεργινίας την ύπαρξη — κι αυτή
βρισκόταν εδώ μπροστά του, ολοένα μπροστά του, ζωντανή και ξύπνια
ολοένα, ολοένα μ’ άγρυπνη την πίκρα της που της είχ' έρθει απ’
αυτόν! . . κ’ η πίκρα της αυτή περίχυνε με χολή το λαχταραστό
λουλούδι της ψυχής του και το φαρμάκι στάλαζε απ’ τις ρίζες,
μολύβι στην καρδιά του, θειάφι αναμμένο στα σωθικά του, που τον
έπιανε λύσσα να σπαράξη τον εαυτό του — αφού απ’ αυτόν ερχόταν το
κακό που υπόφερνε· μα κ’ εδώ πάλι αιτία ήτον αυτή, πούτον ολοένα
ξύπνια και ζωντανή μπροστά του, που του σπάραζε το στήθος με την
άγρυπνη της πίκρα τη σταλμένη απ’ αυτόν τον ίδιο —

 — Δεν κοιμάσαι! — της κάνει με θυμό. Τι κλαις μωρή; γρουσούζα!
Σκοτωμένο μ’ έφεραν και κάνεις έτσι δα; Δεν υποφέρνεσαι, το ξέρεις
για όχι; Ζωή είν’ αυτή! Να μην το κουνήση πια κανείς από 'δώ μέσα!
— σωστό νοσοκομείο το κάμαμε! — — Μηδά τόθελα εγώ που άργησα; Νά,
μ’ έμπλεξαν κάτι φίλοι, δε μ’ αφήσανε να φύγω: με κοροΐδεύανε για
την παντρειά μου — και με το δίκιο τους — που τα μπλάστρωσα και
γίνηκα νταντός και νοσοκόμος! . . .

Μόλις άκουσε τη μιλιά του η Βεργινία, στέγνωσαν τα δάκρυα της και
με μια φωνή σαν πνοή που προσπαθούσε να βάλη και λίγο γέλοιο μέσα
στο παράπονό της, του είπε:

 — Φοβήθηκα μήπως δεν ξανάρθης! — και πάλι τα μάτια της αρχίσανε
να τρέχουν. . .

Μα ο Νίκος δεν άκουσε και δεν είδε τίποτα, μόνο έλεγε παρακάτω:

 — Έπειτα ήξερα που είχες την Ευρυδίκη κοντά σου: μούπε πως θα
κάτση να σου κάνη συντροφιά ίσαμε που να γυρίσουμε. . Ως που να το
καταλάβωμε, πέρασε η ώρα. — Το περισσότερα έμεινα για χάρη τον
κοριτσιού, που τόχομε τώρα ένα μήνα μανταλωμένο εδώ μέσα και δεν
είδε μέρα Θεού: ήθελε νάκανε ένα γύρο το κορίτσι και το λυπήθηκα.
— Θέλεις να σου δώσω τίποτα να πιής; — την αρώτησε βλέποντας την
που ξεροκατάπινε.

Και σηκώθηκε. Δρασκέλισε το λοφάκι πούκανε το κορμάκι της Λιόλιας
κάτω απ’ το πάπλωμα. . και της έδωσε να πιή λίγο γάλα.

 — Θα σου φέρω αύριο πάλι το γιατρό να δούμε τι θα κάνουμε! — της
είπε τελευταίο. —

Έπειτα ξανάπεσε κι αποκοιμήθηκε στο λεφτό. Η αναπνοή του σερνότανε
βαρειά και βαθειά, ροχάλιζε σχεδόν — που δεν τόκανε ποτέ του. . .

Κάτω απ’ τα πάπλωμα της Λιόλιας κάτι τάραζε. . τρεμοσάλευε: η
Λιόλια έκλαιγε μ’ αναφυλλητά. . Έκλαιγε για τη δυστυχισμένη τη
Βεργινία, για το φιλί του Νίκου που της έκαιγε ακόμα στα χείλια κι
ως μέσα στην ψυχή της, έκλαιγε για τα χορό που τέλειωσε και για τα
βιολιά που έπαιζαν πιο δυνατά και πιο γλυκά μόλις πήγαινε κοντά
τους και τώρα σβήσανε για πάντα — γιατί άμα σβήση κάτι και πεθάνη,
για πάντα πεθαίνει! — — Μέσ’ απ’ ταναφυλλητά της άκουγε:

     Να η Μικρούλα!
     Να η Μικρούλα! να!
     Αυτή που έρχεται,
     Η παχουλή — η! —

κι ανάμεσα μπερδεμένον έναν άλλο σκοπό του Λανσιέ που της φαινόταν
πως έλεγε:

     Έλα Λιόλια! έλα Λιόλια!
     Έλα πάμε στο βουνό —
     Μωρ' έλα Λιόλια! Λιόλια — Λιόλια!
     Έλα πάμε στο βουνό! –

     Και σα — α — ά δε θες, μην έ — ε — έρχεσαι!
     Και — αι σά — α — ά δε θες, μην έ — ε — έρχεσαι
     Πάω μονάχος, πάω μονάχος.
     Πάω μ’ άλλη στο βουνό. . .

Αχ πόσο πολύ το ήθελε! — — Και πάλι, έναν τόνο πιο ψηλά:

     Έλα Λιόλια! έλα Λιόλια!
     Έλα πάμε στο βουνό —
     Μωρ' έλα Λιόλια! Λιόλια — Λιόλια!
     Έλα πάμε στο βουνό! —

     Και σά — α — άν το θες, μη ντρέ — ε — έπεσαι! –
     Και — αι σάν — α — άν το θες, μην ντρέ — ε — έπεσαι! –
     Λιόλια — Λιόλια! Λιόλια — Λιόλια!
     Πάμε, πάμε στο βουνό . . . .

Έτσι της έλεγε ο σκοπός του Λανσιέ, μα το ίδιο της έλεγαν και του
Νίκου τα μάτια, καθώς χόρευε στην αγκαλιά του, πούταν καρφωμένα
απάνω της και τα αισθανότανε να λάμπουνε σαν άστρα απάνω στα
μαλλιά της και μέσα της να καίη η αντιφεγγιά τους. . . Το στόμα
του ήτονε μισάνοιχτο κ’ έφεγγαν τα δόντια του και στο πρόσωπό της
φυσούσε η ζεστή πνοή του! Πώς την έσφιγγαν τα δάχτυλα του γλυκά
κάτω απ’ τις αμασχάλες! . . .

     Λιόλια — Λιόλια! Λιόλια — Λιόλια!
     Πάμε, πάμε στο βουνό ί. . .

Και πήγανε στο βουνό. . κ’ εκεί την ξαναφίλησε ο Νίκος πολλές
φορές στο στόμα κι αυτή τονέ φίλησε στα πράσινα του μάτια — — — —
Αποκοιμήθηκε — — — — — — — — — — — —

Στον ύπνο τον ο Νίκος παραμιλούσε: δυο-τρεις φορές φώναξε την
Λιόλια . . .

Το καντήλι κουράστηκε πια να φέγγη και να θλίβεται. . άρχισε να
πετάη σπίθες με κρότο, να ρίχνη τη φλόγα του με το μελανό το μάτι
αψηλά και να την τραβάη πίσω: ίδιο στήθος σε θανάσιμη αγωνία που
του στερεύει η ανάσα — και μ’ ένα τσιριχτό ανάλαφρο, έσβησε — — —

Πώς δεν πέθανε αυτήν τη νύχτα η Βεργινία! — — — —

 — — — — — — — — — — — — — — — — — — — — — — — — — — — — — — —



&Ο κάμπος με τα λούλουδα&



Ναι δεν πέθανε — μα εκείνην τη νύχτα κατάλαβε πως για την ευτυχία
του Νίκου της έπρεπε να πεθάνη. Και τότε η ψυχή της η αδικημένη,
πόθησε να πετάξη! . . . Μα δεν ξεψυχούσε —

Αισθανόταν πάντα την ίδια τρομερή αδυναμία σα να της είχανε
ρουφήξει όλο το αίμα, σα νάχε σπάσει μέσα της η μηχανή της ζωής.
Ταυτιά της βούιζαν ολοένα σα μια θάλασσα μακρινή, σα λεύκες που
αναδεύει ο αγέρας όλα τους τασημένια φύλλα (: Αχ, νόμιζε πως
βρίσκεται πάντα στις Παράγκες, στα μισά του δρόμου που πάει στον
Περαία, που βγήκανε μια Κυριακή μεσημέρι με το Νίκο απ' ταμπέλια
του Μοσχάτου, κ’ έκλεινε ίσα-ίσα μήνας πούχανε στεφανωθή, και
κάθησαν κ’ έφαγαν οι δυο τους στο δροσό!). . . Κ’ έξαφνα άκουγε —
αισθανόταν, παρά που άκουγε — κάτι κλαγγίσματα σαν από χορδές που
σαΐττευαν και σαν άρπες μέσα στο μυαλό της, τόσο δυνατά που
θάρρευε πως θα την ξεσήκωναν ολάκερη να την πάρουνε να φύγουν. .
και πάλι σαν κουδουνάκια: ντίγκι — ντίγκι — ντίγκι — ντίγκ! — που
κόβανε μονομιάς — . . και καμπάνες βαρούσανε σιγά και βαριά σαν
επιτάφιος κι όλο της λαλούσανε: — «Βεργινία! . . τι τυραννία! —
Βεργινία! . . τι τυραννία! — Βεργινία! Βεργινία! Βεργινία!» . . .
(Δικός της ήτον αυτός ο επιτάφιος;) Πολλές φορές έπεφτ’ ένα βάρος
στο στήθος της που νόμιζε πως της έρριχναν ένα βουνό χώμα απάνω
της (οι νεκροθάφτες!) κ’ η καρδιά της φτεροκοπούσε τότε σαν
τρομαγμένο πουλί μέσα στο κλουβί. . . Μα μόλις πούκανε νανασηκώση
λιγάκι το κεφάλι, χτυπούσαν τα μηλίγγια της σα νάταν αποκάτω
σφυριά που κάρφωναν το κιβούρι της . . .

Κι όμως μ’ όλα αυτά δεν πέθαινε —

Έκλεινε μονάχα τώρα σχεδόν ολημέρα τα μάτια της και δεν τάνοιγε
παρά μόνο τη στιγμή που έμπαινε ο Νίκος στο σπίτι σα να μάζευε όλη
τη δύναμη της ζωής, που της απόμεινε, στα μάτια της για' κείνην τη
μια στιγμή, για να μπορέση να τον αγκαλιάση όλονε με τα μάτια της
που σε λίγο πια δε Θα τονέ βλέπανε, να τονέ φιλήση με τα μάτια
της, αφού δεν τονέ φίλούσε πια στα χείλη — — — κι ούτε θα τονέ
φιλούσε πια ποτές παρά μόνο νεκρή! — για κείνην τη μια στιγμή
μονάχα όταν έμπαινε στο σπίτι. . . Έπειτα τα ξανάκλεινε πάλι —
γιατί άλλο δεν ήθελε να ιδή — — —

Ο Νίκος ύστερ' απ' εκείνην τη νύχτα της απόκριας έδειχνε
αλλοιώτικος, ήτον ανόρεχτος, χολιασμένος, νευριασμένος: δε μίλαγε
σχεδόν ολότελα κι όταν έλεγε τίποτα φώναζε κι απόπαιρνε και τη
Λιόλια ακόμα. Έπινε περισσότερο τώρα στο φαΐ κι όξω απ' το σπίτι.
. . Όταν ήτονε σπίτι, — έπεφτε σαν κουρασμένος και σκοτισμένος
στην καρέκλα κοντά στο κρεββάτι της Βεργινίας, με το πρόσωπο μες
τόνα χέρι, ώρες ολόκληρες — λες και περίμενε κάτι που αργούσε
νάρθη — — Μα μέσ’ απ’ τα δάχτυλά του κύτταζε τη Λιόλια που
καθότανε σε μιαν άκρη κι όλο κάτι έρραβε, σκυφτή κι αμίλητη, με
βαρειά καρδιά: την κύτταζε αλλοιώτικα τώρα ο Νίκος, επίμονα,
καυτερά τόσο που του στέγνωναν τα μάτια, σα ναντλούσε απ' τα βάθη
του κορμιού του όλη τη λαύρα της νεότητός του και να της την έχυνε
με τις ματιές του απάνω της να την κάψη . . δεν κύτταζαν πια τα
νιάτα του την ομορφιά της, όπως πρώτα, παρά η σάρκα του η
μαυρειδερή τη ροδινή της σάρκα . . και μόλις πούθελε κουνηθή
λιγάκι η Λιόλια μες την κάμαρη, την κρυφαγκάλιαζαν κάτι γλήγορες
ματιές που ξάστραφταν κ’ έσβηναν σαν τις αχτίδες του ήλιου στον
καθρέφτη που πιάνει τα πουλιά . . και κιτρίνιζε ο Νίκος και τα
ρουθούνια τον φτεροκοπούσαν. . . Κ’ η Λιόλια. χωρίς να βλέπη τις
ματιές του, τις αισθανόταν απάνω της, σ’ όλο το κορμί της: εκεί
που στεκόταν, ενόσω περπατούσε, κοκκίνιζε ως τις ρίζες των μαλλιών
της, ίδρωνε, της βάραιναν τα βήματά της, η βελόνα της έτρεμε στο
χέρι. . .

Ένας αέρας της ψυχής βαρύς και πνιγερός, γεμάτος βαστηγμένον πόνο
και πόθο και κρυφή φλόγα, περίζωνε αυτούς τους τρεις ανθρώπους που
ζούσανε δεμένοι στης Μοίρας τους τις αλυσσίδες. . .

Ο γιατρός, πούρθε πάλι μιαν απ’ αυτές τις μέρες, βρήκε τη Βεργινία
πολύ χειρότερα: διάταξε να της δίνουν κάθε τόσο ζουμί από κρέας
κοπανιστό βρασμένο στην μποτίλλια, να της βάζουνε ζεστές
μποτίλλιες στα πόδια, έγραψε κάτι άσπρα χάπια μικρούτσικα για την
καρδιά, να παίρνη τρία την ημέρα, είπε να πάρουν αιθέρα νάχουνε
στο σπίτι, αν τύχη και πάθη καμμιά λιγοθυμιά. . να τη σκεπάζουν
καλά και ναφήνουν το παράθυρο ανοιχτό ίσαμ’ που να πέση ο ήλιος .
. να της βράσουν Κίνα με Βαλεριάνα να πίνη ταχτικά δυο φορές την
ημέρα . . . Τι να της δώση — δεν είχε άλλο πια! — Α, και για τη
νύχτα, σαν του είπε ο Νίκος πως δεν την πιάνει ύπνος, γιατί ότι
ώρα και αν ξυπνούσε αυτός την εύρισκε με τα μάτια της γαρίδα,
έγραψε κάτι σκονάκια υπνωτικά «Σουλφονάλ», να παίρνη από ένα στις
οχτώ η ώρα και τότε θα την παίρνη ο ύπνος κατά τις ένδεκα και θα
κοιμάται ίσαμε το πρωί. . . «Ωλλ ράιτ! Καλή όρεξη! — αντιχαίρετε!»

Έκανε τώρα κάτι μέρες χαρά Θεού! Ο κουτσο-Φλέβαρος στην Αθήνα,
όταν θέλη, ξέρει και γίνεται απ’ όλους τους μήνες ο πιο όμορφος —
μάλιστα τις τελευταίες του μέρες: λες και το κάνει επί τούτο για
να δείξη πως αν δεν τούλειπε λιγάκι μπόι, θάτον ο Μάιος των Μαΐων!
. . . Τι γλύκα ήτον εκείνη στον αέρα! Τι χρυσάφι απαλό χυμένο σ’
όλες τις μάντρες, στους βράχους του Φιλοπάππου και των λατομείων
παρακάτω, με τις επιγραφές από ασβέστη, στα ορθά ξεροκότσανα των
γαϊδουράγκαθων που μπουμπούκιαζαν! Πώς μύριζαν οι πέτρες και το
χώμα χαρούμενο στον ήλιο! με μια μυρουδιά δυνατή, βαθειά,
μυστηριώδικη που αναδεύει ταθρώπινο κορμί απ’ τα σπλάχνα του και
το σηκώνει ηδονικά έξω απ’ τον εαυτό του, το κάνει χώμα και πέτρα
και χόρτο και το μεθάει με τη χαρά του Χάρου . . . Έτσι όλο το
βουνό ανάσαινε ως μέσα στης άρρωστης της Βεργινίας την κάμαρη . .
. Το μισοφέγγαρο, σαν ασημένια φέτα από πεπόνι, στον ουρανό
περπάταγε,. και κάθε τόσο έβγαιναν ολόγυρα κάτι αχνά συννεφάκια
σαν προβατάκια στο βοσκό κοντά . . και πάλι, παιχνιδιάρικα,
σκόρπιζαν . . .

Κ’ η θάλασσα απ’ αλάργα σαν όνειρο γλαυκό μέσα σε ρόδινον αχνό
λαχτάρας, έστελλνε την άγια της πνοή στη παλιά της φιλενάδα την
Αθήνα — όπως εδώ και τόσες χιλιάδες χρόνια που από μακριά
κυττάζονται με πόθο. . . Οι λόφοι κ’ οι κάμποι — σα χυμένοι
ολόγυρα και σα να βόσκουν ασάλευτοι στα πόδια του Παρθενώνος
(πουν' το ηλιόκαλο παιδί, καθισμένο σ’ ένα βράχο, του γέρω-τσοπάνη
του «Τρελλού» του υπναρά με τις πλάτες ολοένα γυρισμένες) — είναι
τόσο απέραντα πράσινοι, τόσο δροσερά χλοϊσμένοι που γλυκαίνονται
τα μάπα να τους βλέπουν και φουσκώνουν τα στήθη απ’ τον πόθο της
ζωής του κοπαδιού και της χορταριάς, που έχει απομείνει ακόμα μέσα
μας, βαθιά, απ’ τα παραμυθένια χρόνια. . .

Σα γάλα έμπαινε η γαλανή ανάσα τουρανού μέσα στη κάμαρη της
άρρωστης και της χάδευε τάσπρο πρόσωπό της ταχάδευτο και της
φιλούσε τα κόκκινά της τα μαλλιά που άλλος κανένας δεν τα φιλούσε.
. . Σπίνοι και καρδερίνες κελαϊδούσανε στο βουνό. . .

Μια ησυχία κι ακινησία και διαφάνεια κρέμονταν έξω στον αέρα, σα
να βαστούσαν την αναπνοή τους, που κάθε κρότος ακουγότανε δυνατά
και με απήχηση: κάτι σιδερικά κλάγγιζαν κάπου μακριά σ’ ένα γιαπί:
νταγκ — καντ! νταγκ — καντ — — ξαναρχόταν πίσω ο ήχος. . . Χαλιά
τινάζανε σε κάποια μάντρα: ταπ — πατ! ταπ — πατ! τωπ — πωτ! . . .
Σκυλλιά γαύγιζαν. . . Κόττες κακκαρίζανε μέσ’ απ’ τις αυλές — τόσο
κοντά που θάρρενε κανείς πως ήτανε μέσα στην κάμαρη, κάτω απ’ το
κρεββάτι. . . Καμμιά φορά έφθανε κ’ η φωνή κανενός γαϊδάρου καθώς
περνούσε πέρα κατά τον Μακρυγιάννη, με το μανάβη αποπίσω τον
τραγουδιστή, και συναπαντιότανε με κάποιο συνάδερφο φορτωμένον κι
αυτόνα με τα κοφίνια τριζούμενα ρυθμικά και ντραντανιστά μαζί με
την μπαλλάτζα στο δρόμο πούπαιρναν απ’ τις ξυλειές. . . Και κάθε
τόσο το κλασικό για την Αθήνα αγκομαχητό του Κ ω λ ο σ ο ύ ρ τ η,
του Β ρ α κ ά του Μ ί χ α της Γ α ρ γ α ρ έ τ α ς (: όπως θέλετε
πέστε τόνα, γιατί τόσα ονόματα έχει όσ’ άχτια τούχει ο κόσμος κι
όλα ταξίζει, αφού τάβγαλε με τον ίδρωτά του), που θυμίζει τα λαϊκά
με τον κοσμάκη κρεμασμένο σα σταφύλια, τα μπάνια στις Τζιτζιφιές
και παραπέρα στην αμμουδιά τα κάρρα στην αράδα και τα τσιριχτά των
γυναικώνε με τις άσπρες ποκαμίσες τις ανεμιστές και με τα κόκκινα
σαλάκια και τους ωραίους γυμνούς άντρες καβάλλα σταλόγατά τους,
σαν κένταυροι, μέσα στα  μακρόσυρτα κύματα που αφρίζουνε σ’ άσπρα
γαϊτάνια . . . .

Μα όλη αυτή της ζωής η χαρά και του ήλιου το χάδι κ’ η γλύκα
τουρανού δεν το δύνονταν, Αχ!, για να σκορπίσουν τη σκοτεινή
λαχτάρα που έκανε τις ψυχές εκείνων των τριών αμίλητες να
σπαράζουν — —

Ένα μεσημέρι χρυσό και γαλάζιο, που ο ήλιος είχε μπη όλος,
μεθυσμένος, μέσα στην κάμαρη και κυλιότανε στα σανίδια του
πατώματος κ’ έπαιζε με τις αράχνες στις γωνιές του ταβανιού κι
ακόμα και με τη χλωμάδα της Βεργινίας, που κιτρίνιζε σα φλουρί
παλιό σβησμένο, κ’ έπαιζε και μέσα στα μαλλιά της Λιόλιας, που
ζεστοφέγγανε σαν το πυρρόχρυσο μέλι μέσα στο κουτάλι, και στου
Νίκου το λαιμό, που έδειχνε αχνός και μουντός σαν αραποσίτι ώριμο
γαλατερό — μόλις αποφάγανε — ,νά σου κι ανοίγει η πόρτα και
μπαίνει μέσα η θεια Ελέγκω, βαλαντωμένη απ’ το δρόμο, ξαναμμένη,
με την μπελερίνα ξεκούμπωτη. . .

 — Καλημερούδια σας και με τις υγείες σας! Μωρέ καλοκαίριασε,
παιδιά μου, με τα σωστά του! Χαρά Θεού είν' εδώ όξω! Να μην ήμαστε
τόσο μακριά, θα μ’ είχατε καθεμέρα εδωνά που θα με βαριούσαστε να
με βλέπετε. — Ωχ, Χριστούλη μου! ταξίδι ολάκερο απ' τη Βάθεια
ίσαμ’ εδώ πάνω . . ξέρω κι εγώ, τη συνείθισα εκείνη τη γειτονιά
και δεν μπορώ να πιάσω σπίτι αλλού. — Πώς είσαι, Βεργινίτσα μου;
Τώρα να δης, πώς θα πάρης απάνω σου: σε μια-δυο μέρες θάσαι
περδικούλα! — Ε! πώς τα πάτενε με τη Λιόλια; πάντα καλά, έ; σας
ευχαριστάει; βγαίνει δουλειά απ’ τα χέρια της;. . . Αμ’ κ’ έτσι
πρέπει! — η καλή νοικοκυρά από κορίτσι φαίνεται —

Ο Νίκος δε μίλησε ολότελα — —

Μα η Βεργινία, κυττάζοντας το Νίκο, έβαλε τα δυνατά της για να
μιλήση σαν από μέρους του: άνοιξε τα χείλια της σ’ ένα ξέθωρο
χαμόγελο μέσ’ από τάσπρα της τα γούλια, που της σούρωσε όλο της το
πρόσωπο κ’ έδειξε σα μορφασμός, κ’ είπε:

 — — Ωραία! ωραία!

Γύρισ’ η θεια Ελέγκω να δη τη Λιόλια που στεκόταν ορθή,
χαμοβλεπούσα, κ’ έκανε να κόψη με το δάχτυλο μια κλωστή πούχε
ξεφτίσει απ’ το γαζί της ποδιάς της. . . Δεν τάξερε η Κερά Ελέγκω,
για το χορό, γιατί απ’ την Κυριακή της Τυρηνής δεν ήτον
ξαναφερμένη.

 — Τ’ έχεις Λιόλια; σα βαρετή μου φαίνεσαι! . . κι ο Κυρ Νίκος δεν
έχει όρεξη σήμερα. . . Δε βγαίνεις λιγάκι όξω Κυρ Νίκο μου να
κάνης καμμιά βόλτα, μόνο όλο μέσα — όλο μέσα και στη δουλειά! Τώρα
πούμ’ εδώ, κάθουμ’ εγώ και κάνω της Βεργινίας συντροφιά. Αμ τούτο
πια είνε μαράζωμα, καθώς κάνεις! Άκου μ’ εμένα που σου λέω!
Αλήθεια, να δης, Βεργινία μου, πούθελε σήμερις ναρθή μαζή μου κ’ η
Κυρία Ουρανία, η κόρη δα της σπιτονοικοκυράς μου — μια μονάχη την
έχει — νάρθη λέει να μαζέψη λουλούδια στην Καλλιθέα, μα είχανε
κάποιονα στο τραπέζι και δεν μπόρεσε να ξεφύγη — δεν την άφησε η
μητέρα της. Νάβλεπες κορίτσι! (και κουνούσε το χοντρόπαχό της χέρι
η θεια Ελέγκω, το κατακόκκινο απ' τις μπουγάδες) — κορίτσι με τα
ούλα του, αυτή η Ουρανία — Νινί τη λένε στο σπίτι: πού ναύρης
άκρη, καθώς τα φτειάγνουν τώρα τα ονόματα — κι όμορφη που λες σαν
το κρύο το νερό! . . μόνο που τα μαλλιά της τα κάνει κ’ εγώ δεν
ξέρω, όχι σα νέα, κορίτσι πράμα πούναι, μόν' έτσι παλαιικά, κατά
τ’ ς αρχαίες που τάχανε μια φορά κ’ έναν καιρό: καταμπίτ χαμηλά τα
φέρνει απ’ το πλάι που δε βλέπεις αυτί ολότελα, λιγουλάκι μόνο την
ακρίτσα — ας ήναι! . . . Αλλά καρδιά να πης! καταδεχτικιά όσο
παίρνει. , και ξέρει και γράμματα πο — ολ — λά — ούλοι τις
δάσκαλοι τις ξαπερνάει: γαλλικά λέει, ρούσσικα, εγγλέζικα,
αμερικάνικα, μηδά ξέρω κ’ εγώ — όσες γλώσσες έχει ο κόσμος, όλες
τις μιλάει! Και να μη θέλη να παντρευτή! με δυο σπίτια πούχει — κι
άσε πια το ρουχικό και τ’ ασημικό και τα διαμαντικά της μάννας
της, σπιτικό παλάτι ολάκερο! Να πης πως δεν της φανερώθηκε η τύχη
της; — τηνέ ζητήξανε, μάτια μου, οι καλλίτεροι αξιωματικοί νά! σαν
τ’ ς αγγέλοι, ένας γιατρός (καν δυο), ένας δικηγόρος απ’ την
Πάτρα, ένας άλλος απ’ τ’ Ανάπλι, τρεις από 'δώ — όσους ξέρω 'γώ —
και δεν είν' πια και μικρή! Έχει λέει τα βιβλία της και δεν της
χρειάζονται τα βάσανα: όλο και μ’ ένα κίτρινο βιβλίο στο χέρι —
στο παραθύρι ολημερίς και διαβάζει και τα γράφει κιόλας κι απατή
της οληνύχτα με το φως. . . Άλλο πάλι τούτο. . . Τα τι βλέπει
κανείς όσο γερνάει! . . . Καμμιά φορά τα πολλά τα γράμματα πιότερο
βλάφτουν παρά που ωφελούν,. . Απ' τα χτες το βράδυ που της είπα
πως θε να'ρθω εδώ έξω μούπε πως θαρχότανε μαζί κ’ ήτον όλο χαρά,
γιατί θέλει λέει να στολίση την κάμαρη της με τα λουλούδια του
κάμπου, για να καταλάβη πως ήρθ' η άνοιξη, μα εμένανε δε με
βολούσε να την περιμένω να τελειωθούνε με τον ξένο, γιατί ως που
να πάω και νάρθω πάει βράδιασε κ’ ήθελα να κάτσω λιγάκι πιο πολύ
να σε ιδώ που σ’ αποθύμησα. . .

Η Βεργινία απ' όλα αυτά που της αράδειαζε η θεια Ελέγκω δεν άκουγε
σχεδόν τίποτα. Τα μάτια της μονάχα είχανε ζωηρέψει από μιαν
ασυνείθιστη ζωή και δύναμη, σαν από μια μεγάλη απόφαση για ζωή και
θάνατο. . κάθε τόσο άνοιγε το στόμα της και το ξανάκλεινε άφωνη. .
τέλος πάντων, μόλις έπαψε το ροδάνι της θειας Ελέγκως, είπε με
στερεή και ήσυχη φωνή που ακούστηκε παράξενη για την ηρεμία και
έντασή της από τόσον καιρό που δεν είχε πια μιλήσει — —

 — Να πάη η Λιόλια με το Νίκο, θεια Ελέγκω, να σου κόψουνε
λουλούδια —

Και σώπασε — κ’ έκλεισε τα μάτια της σα να κουράστηκε απ’ την
προσπάθεια και σάματι νάσβησε η λαμπάδα πούφεγγε μέσα στο μυαλά
της ή για να μην ιδή τη λάμψη στο πρόσωπο του Νίκου ύστερ’ απ’
αυτά τα λόγια.

 — Καλά λες, πουλάκι μου! Καλή 'ναι η ιδέα σου! Τώρα πούμαι κ’ εγώ
εδώ να πάη κι ο Κυρ Νίκος να πάρη λιγουλάκι αέρα. Χαρές που θα
κάνη η Κυρία Ουρανία! — να το δης που θε νάρθη μονάχη της να σ’
ευχαριστήση, γιατί το λυπήθηκε πολύ που δεν ήρθε, εξ αιτίας των
λουλουδιών. . . Έλα Κυρ Νίκο μου, άιντε Λιόλια παιδί μου, τ’ είσ’
έτσι νερόβραστη σήμερα!; Πάρ' το σαλάκι σου για το κεφάλι — δε θες
καπέλλο. . . Μα να μου φέρετε όμορφα λουλούδια, για να ευχαριστηθή
η Κυρία Ουρανία. . θέλει λέει και μερικά με το χώμα — «πάνε μόνες»
τα λένε — να τα βάλη στα πιάτα. . .

Χωρίς να μιλήση ο Νίκος, πήρε το καπέλλο του απ' το καρφί που το
κρέμαγε πάντα. . και πήγε κατά την πόρτα . . .

Η Λιόλια, με το πρόσωπο γυρισμένο απ’ την άλλη μεριά, τίναξε τις
κλωστές απ' την ποδίτσα της κ’ έβγαλε κι ακκούμπησε τα κλειδιά
πάνω στον κομμό. . έπειτα φόρεσε άλλο ένα σκούρο πολκάκι αποπάνω
και πήρε και το σαλάκι της το ροζ στο χέρι. Με τα μάτια χάμω,
τραβιώντας τα μανίκια της έκαμε αργά-αργά τα λίγα βήματα ως την
πόρτα που στεκόταν ο Νίκος και βγήκεν έξω . .

Ο Νίκος κοντοστάθηκε λιγάκι: την τελευταία στιγμή του φάνηκε πως
θα τον ξαναφώναζε κάποιος πίσω, πως δεν τόχε πη σταλήθεια η
Βεργινία να παν, αυτός με τη Λιόλια, στους κάμπους για λουλούδια.
Μα δεν ξεθαρρευότανε να σηκώση τη ματιά του κατά τη Βεργινία. .
και χωρίς να κυττάξη μέσα, είπ' ένα δυνατό «Αντίο σας!» και βγήκε
κι αυτός έξω. . . Μα η Βεργινία είχε κλείσει τα ματόφυλλά της σα
να μην ήθελε να δη πια τίποτα — σα να μην ήθελε να δη στα μάτια
του Νίκου εκείνην τη λάμψη πούτον άλλη φορά δική της, πούτον το
φως της ζωής της και τώρα της έκαιγε την ψυχή, γιατί έφεγγε για
μιαν άλλη.

 — Να μην αργήσετε! — τους φώναξε αποπίσω τους, ανοίγοντας την
πόρτα, η Κερά Ελέγκω, γιατί θα νυχτώσω κ’ έχω να βάλω τα ρούχα στο
νερό — . . . . . . . . . . . . . . . . . . . . . . . . . .

. . . . . . . . . . . . . . . . . . . . . . . . . . . . . . . .

Περπατούσαν, ο ένας μακριά από τον άλλον. Η Λιόλια κύτταζε τα
χαλικάκια που ξεκυλούσαν μπροστά της. . . Πήρανε πρώτα το δρόμο
κατά πλάτος του βουνού ίσαμε ταφημένα καμίνια. . . Έπειτα
κατρακύλησαν τον πέτρινο κατήφορο, σαν τα κατσίκια που ροβολούν
κάτω τις πλαγιές σκιαγμένα απ’ το μεσημεριάτικον τρόμο του βουνού.
. διάβηκαν το ξερό ρέμα του Ιλισσού, γεμάτο μικρολίθαρα που
γυαλοκοπούσαν κι άσπρα χοντρά κοτρώνια που λιάζονταν, καθιστά
ολόγυρα σα ζώα, κ’ έβγαζαν έναν αχνό φλομωμένο που τρεμοσάλευε. .
. Προσπεράσανε μερικά μαντρωμένα χαμόσπιτα και τα Σφαγεία . . .
Όσο προχωρούσαν, τόσο το βήμα τους άνοιγε, γινόταν πιο ελαστικό —
λες κ’ έπεφτε ένα βάρος κομμάτια-κομμάτια από πάνω τους. Και
σάμπως να χαλάρωνε ολοένα κάποιο δέσιμο πούχε σφιχτοζώσει την ψυχή
τους, μια γαλήνη ξαστέρωνε τα πρόσωπά τους, τα μάτια τους ανοίγανε
διάπλατα και λαμπερά και πηγαίνανε νακκουμπήσουν το φως τους,
γλυκασμένο, ολόγυρα: στους κοκκινοφλέβηδες βράχους των λατομείων
που στέκονταν εκεί με τις γνώριμες τους φυσιογνωμίες, σα φίλοι που
περιμένουν, και τους βλέπανε νάρχωνται από μακριά. . στις
ασβεστωμένες μάντρες με τις ρεκλάμες για γάντια και καπέλλα και
κάλτσες πλεχτές που ξεφωνίζανε βουβά με θεόρατα γράμματα μες τη
σιγαλιά του βουνού και της κάψας. . στα χορταράκια του δρόμου που
γλυκοζούσαν κρυμμένα μες τις πέτρες. . στα μαυρισμένα τα καμίνια.
. . Όπως τα καμίνια που ταφήναν πίσω τους, έτσι κάτι μαύρο μέσα
τους ξεμάκραινε, απόμενε πίσω, σα να μην είχε δύναμη να τους
ακολουθήση παραπέρα προς το φως το ξέχυτο και τα λουλούδια. . .

. . Κ’ έξαφνα μπροστά τους άπλωσαν οι καταπράσινοι κάμποι της
Καλλιθέας με τα μυριόχρωμα λουλούδια! Α! τότε λύθηκε πια ολότελα η
βασκανιά κ’ οι ψυχές τους αναγάλλιασαν . . . Η Λιόλια έγινε
αγνώριστη. Άρχισε να τρέχη έξαφνα ακράτητη, σα νάχε κάμη φτερά,
μέσα στα γρασίδια. . . . Έσκυβε κ’ έκοβε ένα λουλούδι και πάλι
σηκωνότανε γλήγορα κ’ έτρεχε και ξανάσκυβε παρακάτω, σα να την
έστελνε τόνα λουλούδι στάλλο με μαντάτα, ή λες και φοβότανε μήπως
φύγουν από 'κει που στέκονταν ή μαραθούν — και δεν τα προφθάση. .
. Ο Νίκος ερχόνταν αποπίσω με το βήμα ανοιχτό, κρυφοπηδούμενο, με
το πρόσωπο σαν ανθισμένο από μίαν ευτυχία πούχε ξεσκάσει μονομιάς
απ’ όλα τα μπουμπούκια: κάθε τόσο, άθελα το κορμί του έκανε
μπροστά να τρέξη μαζί με τη Λιόλια, να πάη κοντά της — μα πάλι
σιγάλευε τα βήματτά του λες και τα βάραινε η πολλή χαρά — — —

Τρέχε, κοριτσάκι! τρέχε! και σκύβε βαθιά στο χώμα και μάζευε τα
λουλούδια της χαράς σου, μήπως και σου μαραθούν και δεν τα
προφθάσης! . . . Και πάλι τρέξε! Σε κυνηγά η μοίρα σου· κ’ εκεί
που πας τρέχοντας, πάλι θα τηνέ βρης να σε περιμένη. . .

Αχ, η μοίρα των κοριτσιών! αλάλητη ευτυχία είναι ή χαλασμός; — ή
και τα δυο μαζί! . . .

Κόβε λουλούδια, κοριτσάκι, κόκκινα λουλούδια σαν το αίμα των
παρθένων και σα χείλια που τα ματώνουν τα φιλιά! Μάζευε κίτρινα
άστρα σαν τουρανού, γιατί σε λίγο η ψυχή σου θα γίνη ουρανός κι
αυτά θα τη φωτίσουνε! Γέμιζε την ποδιά σου άσπρους ανθούς για
στεφάνι σταθώο μέτωπό σου, μα ξεφύλλισε τους πάλι, γιατί δε θα
προκάμης να το φορέσης . . και τάνθινα γαλανά ματάκια, σκύβε και
παίρνε τα στην αγκαλιά σου προτού σε ιδούν και κλάψουν. . . Μα σαν
αγνάντεψες από μακριά ανθισμένες μυγδαλιές, στάσου και κρύψε το
πρόσωπό σου μες τα χέρια σου, γιατί δεν πρέπει να τις ιδούν τα
μάτια σου . . .

Και συ πούρχεσαι το κατόπι αγόρι ολόλαμπο από νιάτα και λαχτάρα,
δεν ξέρεις πως είσαι ο ήλιος που τρέχει να πιάση το σύννεφο ταπαλό
και που σαν το φθάση πέρα στις βουνοκορφές και ταγκαλιάση,
φλογοκαίγετ’ όλος ο ζαφειρένιος κάμπος κι ο ήλιος γίνετ’ ο
Βασιλιάς τουρανού και πέφτει και πνίγεται στη μεγάλη θάλασσα του
πόθου του;

Χαμήλωνε τώρα ο ήλιος. Ο λόφος της Καστέλλας ακόμα φεγγοβολούσε
κατακίτρινος σα θειάφι. Μα τα σπίτια της Καλλιθέας κι ο ελαιώνας,
πιο πίσω, και στο βάθος πέρα το κόκκινο βουνό του Δαφνιού, το
θαμνωμένο σαν από δασειά ορμή εφηβική, παίρνανε τώρα μια γλύκα
τριανταφυλλένια. Η θάλασσα του Φαλήρου και της Αίγινας ήτονε βαθιά
μαβιά, σα νάχε μεστώσει ο πόθος της. Ο αέρας ήτονε μαλακός,
γεμάτος ρευστό χρυσάφι σαν κρασί γλυκό της Κύπρου. . .

Όταν, έτσι τρέχοντας, πέσανε μέσα σε κάτι λίμνες από ανεμώνες
κόκκινες σαν αίμα — γιατ’ είχανε γεννηθή απ’ τον Άδωνη το αίμα — η
Λιόλια ξεφώνισε απ’ την αναγάλλιασή της (που από 'κείνην τη βραδιά
του χορού σχεδόν η φωνή της δεν είχε ακουστή):

 — Κύριε Νίκο! Κύριε Νίκο, ελάτε! Εδώ ελάτε να δήτε πόσες έχει.
Φέρτε το σουγιά σας να τις βγάλωμε με το χώμα! Για κυττάξτε καλέ,
είναι μια θάλασσα κόκκινη! — κι όλα τα κεφαλάκια τους μαζί! . . .

Κι ο Νίκος έτρεξε και σκυμμένοι οι δυο τους, με τα κεφάλια τους
μαζί σαν τις ανεμώνες, ξερρίζωναν τα λουλούδια σαν αίμα και σαν
χείλια αιματωμένα απ’ τα φιλιά. Τί κόκκινα που ήταν και τα δικά
τους τα χείλια — και πριν ακόμα αιματωθούν απ’ τα φιλιά! Και
παρακάτω ηύραν άλλα πάλι κιτρινολούλουδα που φέγγανε σαν άστρα μες
τα χόρτα. . κι απ' αυτά έκοβαν, έκοβαν και γέμιζαν τις αγκαλιές
τους και τάστρα έγερναν απάνω στα στήθη τους για να τα φωτίσουν.
Και πάλι πετούσε η Λιόλια πιο πέρα και μάζευε γαλανά ματάκια
άνθινα, που την κυττάζανε λυπητερά και σα δακρυσμένα, και γέμιζε
την ποδιά της όλο μαργαρίτες, χωρίς νάχη καιρό να τις ξεφυλλίση,
κ’ έτρεχε κ’ έκοβε κάτι ασπρολούλουδα σ’ αψηλά κλωνιά που ανθίζανε
δέσμες-δέσμες κ’ ήτανε γεμάτα μέλισσες. . . Δεν τα χωρούσε πια η
αγκαλιά της κ’ η ποδιά της τα λουλούδια κι ανασήκωνε και τη
φουστίτσα της και φάνηκε το μισοφοράκι τάσπρο χιόνι κ’ η παχουλή
γαμπίτσα της. Μια μέλισσα την είδε έτσι και πέταξε με βόμβο
χαρούμενα τραγουδιστό να την τσιμπήση· η Λιόλια απ’ το φόβο της
έβγαλε τις φωνές κι αντίς να τρέξη να φύγη, γύρισε πίσω στο Νίκο
να τη σώση. (Μέλισσα! μικρέ θεέ, χωρίς να κεντρίσης, ρίχνεις τη
σαΐτα σου!) Ο Νίκος άνοιξε τα χέρια του να τσακώση τη μέλισσα . .
. Μα του ξέφυγε. . και πάλι έπιασ’ η Λιόλια το τρεχιό μέσα στα
λουλούδια. . και κάθε λίγο του φώναζε του Νίκου από μακριά νάρθη
να βγάλη ένα όμορφο άνθος με τη ρίζα. . . Οι πεταλούδες, πούχανε
γεννηθή εκείνες τις ημέρες, ζήλεψαν τα λουλούδια της ή την πήρανε
γι’ αδερφή τους, έτσι που πετούσε από άνθος σ’ άνθος κ’ έσκυβε
αποπάνω τους· κ’ έξαφνα τους ήρθε να παίξουνε μαζί της και
μαζεύτηκαν όλες σωρό γύρω απ’ το κεφάλι της που χρύσιζε, με βουβά
φτεροκοπήματα σαν πνοές άσπρες και κίτρινες και γαλάζιες και
κόκκινες — σαν άνθη και φλόγες που πετούσαν. . . Ξαφνίστηκε η
Λιόλια κ’ έκανε για να τις διώξη, γελώντας νευρικά από φόβο μαζί
και χαρά· μα δεν τα κατάφερνε με τόνα χέρι που ανέμιζε το σαλάκι,
ίδιο συννεφάκι τριανταφυλλί — γιατί με τ’ άλλο βαστούσε τα
λουλούδια μες τη φούστα της: οι πεταλούδες δεν το φοβούνταν
ολότελα το συννεφάκι το ρόδινο, παρά νομίζανε πως έπαιζε κι αυτό
μαζί τους και με τόση περισσότερη ορμή έπεφταν απάνω της, ως που
έφθασε ο Νίκος και τις σκόρπισε με το καπέλλο του κ’ έπιασε μια
μεγάλη κόκκινη με κάτι σα μάτια παγωνιού στα φτερά της και την
τρύπωσε μέσα στης Λιόλιας τα μαλλιά. . . Και πήγανε παραπέρα ως
πίσω απ’ τα σπίτια της Καλλιθέας και πιο κάτω απ' τις φυλακές,
ίσαμ’ εκεί παρχίζει ο ελαιώνας. Με μιας η Λιόλια έκαμε «Αχ!» κ’
έπεσε μέσα σ’ ένα χαντάκι πούτον αψηλό χορτάρι φυτρωμένο και το
σκέπαζε που δε φαινόταν ολότελα. Έτρεξε ο Νίκος να τηνέ σήκωση κ’
εκεί που την τραβούσε απ' τα δυο της τα χέρια, γονάτισε κι αυτός
και το στήθος της, το ζεστό και σαν πουπουλένιο, ακκούμπησε απάνω
ατό δικό του και τα χείλια του, τα φλογισμένα, έπεσαν απάνω στα
δικά της κ’ η πνοή της, που ήτανε σαν του φρέσκου ψωμιού την άχνα,
τούρθε μες στο στόμα του. . .

Τότες τη Λιόλια την έπιασε μιαν αλλοιώτικη τρέμουλα: — θυμήθηκ’
εκείνο το βράδυ που την πρωτοφίλησε ο Νίκος; — τώρα έξαφνα τρόμαξε
από την μοναξιά ολόγυρά της; — ή έτρεμε καταπώς τρέμει το φύλλο
της λεύκας στο κοτσανάκι του μόλις που ορθρίση, πριν ναρθή το
αγεράκι της αυγής να το φιλήση και σαν το νερό που κοιμάται κι
απαντέχει τον ήλιο να το χρυσώση; . . . Μονομιάς βρέθηκε ολόρθη κι
άρχισε να τρέχη — όχι πια να τρέχη μοναχά, μα να φεύγη: έτσι
φεύγει το ζαρκάδι μπρος απ’ τον κυνηγό, το χελιδόνι μπρος απ’ το
γεράκι. . .

Κι άξαφνα στα μάτια της μπροστά φάνταξ' ένα φέγγος, σαν από χιόνι
σταματημένο ανάερα, ακίνητο, με μίαν αχνή ρόδινη γλύκα στην
ασπράδα του και σα μέσα σ’ ένα αθώρητο δίχτυ από χρυσές αχτίδες.
Αμυγαλιές ήταν — τέτοιον καιρό που όλες έχουνε σχεδόν ξανθίσει! —
μην ήταν οι αδερφάδες τους οι γκοριτζιές κ’ οι αγριοκορομιλιές,
πούναι πιο τεμπέλες; ή μήπως τις είχε πάρει ο ύπνος τις μυγδαλιές
κι αργήσανε νανοίξουν τανθινά τους μάτια απ’ τα βαθιά ονείρατα του
χειμώνα! Άλλες δεν ήταν πουθενά: αυτές μονάχα ανθίζανε σ’ όλον τον
κάμπο . . κ’ ήταν παγεμένες όλες μαζί κ’ έσμιγαν τα κλαριά τους
από πάνω ως κάτω σαν πηχτά χιονισμένα από τάνθη. . .

Στάθηκε η Λιόλια θαμπωμένη, άφωνη! . . κ’ έπειτα σα να την
τραβούσε αυτή η λάμψη η γλυκειά: προχώρησε με βήματα αργά και με
μάτια μαγεμένα. . .

Σα χεροπιασμένες στέκονταν ένα γύρο οι μυγδαλιές έτοιμες να
χορέψουν. . . Μα δε σαλεύανε, γιατί ανάμεσα τους άνοιγε ένα
ολοστρόγγυλο αλωνάκι, που ζούσαν εκεί απόμονα πανάψηλα χορτάρια
και λουλούδια μύρια. Κάτι βάτα, ακόμα ξερά, μ’ αγκύλες, ήταν
ολόγυρα πηχτοφυτρωμένα κ’ έτσι δε φαινόταν τίποτ’ απ’ τον κόσμο κι
ούτε καν ο ουρανός απ’ αυτό το λουλουδιασμένο αλωνάκι, πούμοιαζε
κούνια ή κρεββάτι νυφικό κάτω απ’ τον άσπρο Θόλο πούκαναν τα
ολάνθιστα κλαριά. Αλήθεια είχαν κάνει άλλον ουρανό δικό τους οι
μυγδαλιές με τάνθη της παρθενιάς που στέλνει η Περσεφόνη απ’ του
Πλούτωνος την κλίνη, κάθε άνοιξη, στις Κ ό ρ ε ς του απάνω κόσμου.

Αχ, μυγδαλιές! γιατί να φανερωθήτε μπρος στα μάτια του κοριτσιού
ενώ έτρεχε να ξεφύγη μακριά από ταγόρι! Και γιατί να μην τα κλείση
τα μάτια της η κόρη, μόνο ναφήση να τηνέ σύρη το γλυκό σας φέγγος
κάτω απ’ τουρανού σας το λουλουδένιο μεθύσι . . .

Και παραμέρισε τα βάτα η Λιόλια και πήγε κάτω απ’ τις μυγδαλιές .
. και ξέχασε όλα γύρω της: τον κάμπο με τα λουλούδια και τις
μέλισσες που ηθέλανε να την τσιμπήσουν και τις πεταλούδες που την
πείραζαν και το Νίκο που την είχε φιλήσει. . και ξεφώνισε από
λαχτάρα για τους ανθούς τους άσπρους. . .

Λιόλια μου! Λιόλια μου! Το Νίκο δεν έπρεπε να τον ξεχάσης, αφού
έτρεχες να μη σε πιάση, κι ούτε να του φωνάξης κρυμμένη μες
τανθινό σου άντρο:

 — Ελάτε, Κύριε Νίκο! να κόψετε μερικά κλαδιά να πάρωμε μαζί μας!

Κ’ έφθασε ο Νίκος, σχεδόν προτού καλά — καλά ναποτελειώση το λόγο
της — ο Νίκος που μια δύναμη θεϊκή, βγαίνοντας απ’ τα έγκατα του
κορμιού του, μα και συνάμα ερχόμενη απέξω του, τον έσπρωχνε,
αμάχητη, λες και τον τραβούσε απ’ τα μαλλιά με μια γλυκειά οδύνη
λιγωμένη που τούλυνε τα μέλη, μα και τούδινε μιαν υπερδύναμη
φτερωσιά, αλλόκοτη, άγνωστη ως τα τώρα, αλάλητη, υπέργεια . . .
Έφθασε ο Νίκος και παραμέρισε κι αυτός τα βάτα και πήγε κάτω απ’
τις μυγδαλιές . . και μόλις βρέθηκε κάτω απ' τον άνθινο θόλο,
ξέχασε κι αυτός όλον τον άλλο κόσμο: και την κάμαρη της αρρώστιας
την πνιγμένη από τον πόνο, και τασπρισμένα μάτια της Βεργινίας και
τον εαυτό του ακόμα — και δεν είδε άλλο μπροστά του, παρά τη
λαχτάρα του πούχε ανθίσει και γλυκοτραγουδούσε. . κι αγκάλιασε τη
λαχτάρα του και κυλίστηκε μαζί της στο λουλουδιασμένο στρώμα. . .

Τι φωνή ηδονής και φρίκης ήτον αυτή πούσχισε τον ήσυχο αθέρα! . . .

Ίσαμε πού νακούστηκε! . . .

Και γιατί νακουστή, αφού πνίγηκε μες τα φιλιά που αιμάτωσαν τα
χείλια σαν τις ανεμώνες; Και βούιζαν οι μέλισσες πεσμένες απάνω
στα ανθισμένα χιόνια σα νάταν τα δέντρα όλα μαζί μια θεόρατη
κυψέλη . . κ’ έσμιγαν οι μυγδαλιές τανθόφυλλά τους, τα διάφανα σαν
από μετάξι, τόσο κοντά τόνα μες τάλλο που έκαναν έναν πηχτόν τοίχο
πιο αδιαπέραστο κι απ' των φρουρίων την πέτρα για την ευδαιμονία
των ανθρώπων. . και το μύρο των ανθών είχε μεθύσει τον αέρα και
τον κρατούσε σε μια νάρκη, ασάλευτο σαν κάποιο χαμόγελο απάνω στο
λαχταριστό στόμα μιας παρθένας κοιμισμένης. . .

Μια ξαφνική ανατριχίλα πέρασε πάνω απ' τάσπρα λουλούδια — τρομάρα
ή αναγάλλιασμα;. . και μια βροχή απ’ ανθόφυλλα έπεσε μαλακά: να
σκεπάση με μυρωμένο χιόνι τους δυο ανθρώπους που τους είχε πάρει η
Μοίρα τους στην αγκαλιά της — — —



&Το πλάνεμα του Φεγγαριού&



Ο ήλιος είχε βασιλέψει. Μια βαθιοκόκκινη πένθιμη αντιφεγγιά και
κάτι μακρόσυρτοι μαύροι αχνοί σα σχισμένα κρέπια, κρεμαστά από
ψηλά, άπλωναν πίσω απ’ το λόφο της Καστέλλας κι απ’ τα βουνά του
Δαφνιού πούχαν τώρα γίνει απόμακρα, μουντά, μολυβόμαβια, σα σκιές
απ’ όνειρα σβυσμένα. Απάνω στου Υμηττού την ησκιογάλαζη κάππα είχε
ρίξει η βραδυνή θλίψη το μενεξεδένιο πέπλο της . . και του καημού
τα γιούλια άνθιζαν και σιγοτραγουδούσανε μες την αμιλησιά της
κοιμισμένης πέτρας. Μονάχα ο Παρθενών, προβάλλοντας πίσω απ’ το
λόφο του Φιλοπάππου, γλυκοπύρωνε με τη θύμηση των φιλιών του ήλιου
σαν αποθεωμένος. . .

Έκανε ψύχρα τώρα. Ένας άνεμος βραδινός πλάγιαζε το χορτάρι
πούπαιρνε κάτι γυαλάδες σταχτιοκόκκινες και κερασογάλαζες απ’ τα
χρώματα της μαγεμένης σούρπας, της γλυκόθλιβης. Τα λουλούδια
κρύωναν κ’ έκρυβαν τα κεφαλάκια τους μέσα στα χόρτα. . άλλα
καμπανίζανε λυγώντας απάνω στα ψηλά κλωνιά τους, ξέχρωμα κ’
ησκιερά μες το περίχυτο ασήμι του μουχρώματος. . . Γυρίζανε σπίτι,
περπατώντας γλήγορα — αυτός μπροστά κι αυτή πιο πίσω, φορτωμένη
ακόμα με τα λουλούδια που τάσφιγγε στο στήθος της (αυτή τα
βάσταγε, γιά την είχανε σηκώσει αυτά στην αγκαλιά τους και την
πήγαιναν;) — τα λουλούδια που ήταν τώρα μαραμένα και γεμάτα ήσκιο.
Ήταν κλαμένη, η Λιόλια, ξαναμμένη, ξεμαλλιάρα μ’ ανθόφυλλα
μυγδαλιάς μέσα στα μαλλιά της, και πήγαινε με το κεφάλι σκυφτό,
σκεπασμένο με το τριανταφυλλί σαλάκι της, σα νάτον κι αυτή η ίδια
ένα από τα κομμένα άνθη, τα μαραμένα και γεμάτα ήσκιο. Ο Νίκος
βαστούσε ένα μεγάλο κλαδί μυγδαλιάς στο χέρι σαν τρόπαιο και στο
πρόσωπό του, καθώς κύτταζε μπροστά του κι αψηλά, έπεφτε λίγη λάμψη
απ' το θρίαμβο του Παρθενώνος που σιγοπύρωνε με τη θύμηση των
φιλιών του ήλιου. . .

Καθώς ανέβαιναν τον τελευταίο ανήφορο πούβγαινε πίσω απ’ το σπίτι
τους βλέπουνε να ξεπροβάζη απ’ τη γωνιά της μάντρας τους, η θεια
Ελέγκω σε μεγάλες φούριες. . . Άμα τους είδε, ξεφώνισε,
σβαρνίζοντας τον κατήφορο:

 — Μπράβο σας! Εμ δεν είπαμε δα και να νυχτωθούμε! Τρέχω να
προφτάσω τον Κωλοσούρτη — δεν μπόρεσα να κάτσω πιο πολύ, γιατί έχω
να μουσκέψω κάτι ρούχα και να σηκωθώ δυο ώρες νύχτα: μια πλύση
τρικούβερτη! στης κυρίας Αθανασάκη — την ξέρετε δα, πουν' ο άντρας
της στο υπουργείο, πήρε προίκα αυτή πολλή . . καλέ πουχ’ νε το
σπίτι στη ρούσσικια εκκλησία! — ας ήναι! . . . Μπρε — μπρε — μπρε
— μπρε! Για μένα τα κουβαλήσατε όλα τούτα! Καλέ τι σας ήρθε; όλο
τον κάμπο πήγατε να σηκώσετε! Νά, τόσα σώνουνε: λίγα κίτρινα κι
απ’ αυτά εδώ τα κόκκινα, ναίσκε αυτά θα της αρέσουν της Κυρία —
Ουρανίας, και μερικά από τάσπρα — πού να τα σέρνω! . . . Μάννα
μου! τι όμορφα ετούτα τα μικρούλια, τα γαλανούλικα! . . . Ε!
σώνουν πια —

 — Αυτές εδώ είναι ανεμώνες — είπε σιγαλά η Λιόλια. . κ’ είναι
βγαλμένες με το χώμα. Να στις βάλωμε μες το μαντιλάκι σου, θεια
Ελέγκω;. . .

 — Πάρε κ’ ένα κλωνάκι μυγδαλιά, θεια Ελέγκω, είπε ο Νίκος: για
σένα τις κόψαμε. . .

 — Όχι να μην κουβαλάω τώρα δέντρ' ολάκερα! Θα με βγάλη όξω ο
εισπράχτορας — ξέρεις αυτοί δε χωρατεύουν. . . Κάθομαι και
χασομεράω και θα μου φύγη ο τρεχιόδρομος. . . Νά τον! ακούτε;,
πλάκωσε κιόλας ο Βράκας. . . Γεια σας παιδιά μου! νάχετε την ευκή
μου! Τη εβδομάδα που θα μας μπη, πάλι εδώ θα μ’ έχετε. . . Αμέτενε
γιατ’ είναι μονάχη της η καψερή η Βεργινία! . . .

Και πήρε τρεχάλα τον κατήφορο, φορτωμένη μιαν αγκαλιά λουλούδια, η
θεια Ελέγκω, σα βαρέλι που κυλούσε απ’ το βουνό και καθώς
κατρακυλούσε, γύρισε και ξαναφώναξε:

 — Λιόλια, όπως είπαμε, τη δουλειά σου και τη Βεργινία — τα μάτια
σου τα δυο! . . .

. . . . . . . . . . . . . . . . . . . . . . . . . . . . . .

Ο Νίκος κ’ η Λιόλια με τανθισμένα τους κλαριά και με τα λουλούδια,
που τους απόμεινεν ολάκερη αγκαλιά, μπήκανε στην κάμαρη τη
σκοτεινιασμένη απ’ τη σταχτερή τη σούρπα — σα νάμπαινε η ολόφεγγη
και μυρωμένη άνοιξη. Αλλά μαζί με τη λάμψη και τη δροσερή ανάσα
των λουλουδιών χύθηκε και σα μια θλίψη βαθειά ολόγυρα. Έτσι κ’ η
άνοιξη, η χλοϊσμένη, θλίβεται βαθιά σα μαυροσυννεφιάση ο
αχνογάλανος ουρανός — —

Όταν ξαναείδε ο Νίκος τη Βεργινία στο κρεββάτι της, άσπρη κ’ έρημη
μέσα στο σκιόφωτο — αισθάνθηκ’ ένα χύμα από εσπλαχνία να ξεχειλίζη
μέσα του: από όλη την ευτυχία των νιάτων και της ζωής, αυτή δεν
είχε τίποτα! κι αυτός τα είχε όλα — κι ακόμα και το λίγο εκείνο
πούτονε δικό της της τόχε κλέψει, αφού της είχε πάρει πίσω τον
εαυτό του πούτον το μόνο της καλό. Τούρθε τότε να της δώση κι
αυτηνής λίγα από 'κείνα που του περίσσευαν: τα κομμένα και
μαραμένα λουλούδια του κάμπου αφού αυτός είχε μέσα του όλον τον
ανθισμένο κάμπο αμάραντο για πάντα. . . Πήρε τα λουλούδια απ’ τα
χέρια της Λιόλιας και πήγε κοντά στο κρεββάτι της Βεργινίας.

 — Νά Βεργινία! σου φέραμε και σένα λουλούδια· δώσαμε αρκετά και
της θειάς Ελέγκως, που την ηύραμε εδώ απόξω. Πήγαμε ίσαμε κάτω
στου Ρουφ. . εκεί έχει τα περισσότερα, γι’ αυτό αργήσαμε —

Και της τα σκόρπισε απάνω στην κουβέρτα. . .

Κ’ έπειτα σα νάθελε, ξέχωρ' απ’ τα λουλούδια να της δώση πάλι και
λίγο απ’ τον εαυτό του — από ‘κείνο που της πήρε το πιο πολύτιμο!
έγειρε αποπάνω της, κοντά στο πρόσωπό της. . .

Η Βεργινία, όταν τον είδε νάρχεται κοντά της με τα λουλούδια, είχε
ανοίξει διάπλατα τα μάτια της, σαν από τρόμο, και τα ξανάκλεισε,
καθώς της τάρριχνε τα λουλούδια απάνω στο κρεββάτι, σα για να μην
τα ιδή. Μα εκεί που ο Νίκος έσκυβε αποπάνω της, έξαφνα σήκωσε τόνα
χέρι της, το σκελεθρωμένο και διάφανο της χέρι που οι γαλάζιες
φλέβες του φεγγρίζανε σαν κάτω από κιτρινισμένο τσιγαρόχαρτο, και
με μια δύναμη, αφάνταστη για το σύντριμμα που ήτον, τον έσπρωξε
κατάστηθα . . και τούπε με κακία:

 — Φύγε από 'δώ! μυρίζεις ήλιο! . . αυτά να μου τα βάλης όταν Θα
με θάψης — και γύρισε το κεφάλι της απ' την άλλη μεριά.

Ο Νίκος τραβήχτηκε πίσω, απότομα.

Τα λουλούδια απομείνανε σκόρπια για πολλήν ώρα απάνω στο κρεββάτι
της Βεργινίας, σαν απάνω σ’ ένα νεκροκρέββατο νεκροστολίζοντας μια
ζωντανή . . .

Η Λιόλια, μόλις μπήκανε μες την κάμαρη, κατέβηκε στην κουζίνα και
δεν ξανανέβηκε παρά μόνο σαν έφερε να φαν ψωμί. Ήρθε με τα μάτια
που δεν ανοίγανε στο φως, με τη μύτη πρισμένη, με το στόμα ένα
γύρο κατακκόκκινο απ' τα κλάμματα, τριαντάφυλλο βυσσινύ
ξεφυλλισμένο, με τα μαλλιά της μέσα στα μούτρα, απ' όπως ήτον
πεσμένη με το κεφάλι στη γωνιά κάποιου τραπεζιού —

 — Μάσ’ τα λουλούδια απ’ το κρεββάτι! — της είπε σε λιγάκι ο
Νίκος . . .

Τα μάζεψε η Λιόλια, αμίλητη, τα όμορφα λουλούδια της που τάχε
κόψει με τόση χαρά και που τώρα κοίτοναν ξέψυχα κι αυτά σαν απάνω
σ’ ένα νεκροκρέββατο . . . Μα κ’ η Βεργινία δεν είπε λέξη κι ούτ’
άνοιξε τα μάτια — —

 — Πέτα τα όξω στην αυλή! — ξαναείπε ο Νίκος. . . .

. . . . . . . . . . . . . . . . . . . . . . . . . . . . . .

Αυτήν τη νύχτα κοιμόταν η Βεργινία βαθιά — γιατ’ είχε πάρει
υπνωτικό αποβραδύς για πρώτη φορά. Άξαφνα, κοντά το ξημέρωμα, ο
Νίκος μες τον ύπνο του άπλωσε το χέρι του απάνω στο κορμί της
Βεργινίας. Αυτό που τόσον καιρό λαχταρούσε η Βεργινία με
καρδιοβόρι: το χέρι του αγαπημένου αντρός που πάει ψάχνοντας
ναγγίξη την ποθερή γυναικεία σάρκα — τη σάρκα πουν ολόδικιά του. .
που γι’ αυτόν είν' έτσι απαλή και πουπουλένια, για να σβήση μέσα
της. . που γι’ αυτόν ζη κι ανθίζει, για να τονέ μεθύση με τη θερμή
και μυρωμένη ανάσα της — αυτό το χέρι το λαχταριστό της ήρθε της
Βεργινίας εκείνο το πουρνό. . . Αχ, μα και που ήρθε — δεν ήτονε
δικό της! — — Ξύπνησε η Βεργινία ολότρομη! — πόνεσε το
κοκκαλιασμένο στήθος της απ’ την αντρίκια ορμή και δύναμη του
ερωτιάρικου χεριού: σπαρτάρισε ολάκερη και ξεφώνισε αχνά (από
τρομάρα ή από πόνο ή από χαρά;). . . Κι ο Νίκος, με τα μέλη ακόμα
λυμένα απ’ τη γλυκειά πρωινή νάρκη, ξύπνησε κι αυτός απ’ της
Βεργινίας το λάγγεμα και το ξεφωνητό. . . Μα σαν έννοιωσε κάτω απ’
τα δάχτυλα του το ξυλιασμένο στήθος της άρρωστης, κρύωσε όλος και
μαζεύτηκε κουβάρι και γύρισε απ’ την άλλη τη μεριά. . .

Την άλλη μέρα το μεσημέρι γύρισε ο Νίκος μαζί μ’ ένα λούστρο
κουβαλώντας σ’ ένα καροτσάκι δυο στρίποδα και κάτι σανίδες κ’ ένα
στρώμα και ρούχα του ύπνου.

 — Πήγα και τα πήρα από 'να φίλο μου που τάχε περισσευούμενα, είπε
της Βιργινίας καθώς τα φέρνανε με το λούστρο μέσα στην κάμαρη. Σε
ξυπνάω τη νύχτα κι ο γιατρός είπε πως πρέπει να κοιμάσαι ήσυχη —

Αυτό ήτον το τελευταίο θανάσιμο χτύπημα για της Βεργινίας την
ύπαρξη — —

Ο ήλιος έφεγγε πάλι σήμερα με την ίδια γλύκα σαν και χτες. Η απαλή
φεγγοβολιά του σα χάδι ρευστό σιγά-σιγά μαλάκωσε και την αντάρα
μες την ψυχή της Λιόλιας. Το δειλινό η Λιόλια κατέβηκε στην αυλή.
Όλα γύρω της όπου έβλεπε το μάτι της, ήτανε χρυσωμένα μ’ ένα
μάλαμα πορτοκαλλύ, ώριμο, παχύρρευστο σαν κάποιων παλιών κρασιών,
με κάτι ήσκιους βγαλμένους από μέσα του μαβιούς, μενεξεδένιους,
πορφυροπράσινους. Όλα έδειχναν, απάνω τους πεσμένη, μίαν
ανέκφραστη γαλήνη κι ανάπαυση. . . Ω! τι θάμα!: η μυγδαλίτσα, η
μικρή ζαρωμένη μυγδαλίτσα είχε ανθίσει άξαφνα, εκείνην τη νύχτα. .
. Η Λιόλια πήγε κοντά της: δυο ανθάκια ήταν όλο κι όλο ανοιγμένα·
μα είχε κι άλλα μπουμπούκια έτοιμα να ξεσκάσουν. Έλυσε η Λιόλια το
σχοινί που ήτανε δεμένο απάνω στη μυγδαλίτσα και την τυραννούσε
και το πέρασε πίσω απ' το σωλήνα της βρύσης που ξέβγαινε λιγάκι
απ' τον τοίχο της μάντρας. Έπειτα έσκυψε να δη τι απόγιναν τα
λουλούδια που τάχε ρίξει τάλλο βράδυ μέσα στη γούρνα. . . Σε λίγο
βρεθήκανε δυο πιατάκια μ’ ανεμώνες κόκκινες και γαλάζιες,
βγαλμένες με το χώμα, καθώς κ’ ένα κλαδί μυγδαλιάς (από 'κείνες
εκεί του κακού του κάμπου!), ολόδροσο κι ανθάτο, απάνω στον
κομμό. . .

Πέρασ’ άλλη μια μέρα, ωραία και γλυκόζωη, σαν τις άλλες. Ότι είχαν
αποφάει. Η Λιόλια είχε βγη να καθήση στα σκαλοπάτια μπρος την
πόρτα της αυλής. Το φεγγάρι ήτονε βγαλμένο νωρίς: ήτον πανσέληνος
εκείνην τη βραδιά. . . Ο Νίκος έδωσε της Βεργινίας το σκονάκι για
τον ύπνο, που έκανε δυο-τρεις ώρες ως να ενεργήση. Έξω ήτανε μέρα
απ' του ολόγιομου φεγγαριού τη λάμψη και μύριζε καλοκαίρι — από
'κείνες τις καλοκαιριάτικες βραδιές που κάνουν τη ζωή παραμυθένια.
. . Ποιος μπορεί να μείνη μέσα στην κάμαρη τέτοια βραδιά; — έτσι
κι ο Νίκος έσβυσε το φως, για ναποκοιμηθή πιο εύκολα η Βεργινία,
κι άνοιξε την πόρτα της αυλής κι άνοιξε όλο του το στήθος στη
φεγγερή γαλήνη πούτον έξω και στη δροσερή ανάσα τη μοσχόβολη της
κοιμισμένης πλάσης. . έπειτα έγειρε πίσω του την πόρτα και κάθησε
κι αυτός στο σκαλοπάτι που καθόταν η Λιόλια. Αυτή πήγε να σηκωθή
από 'κεί καθώς τον είδε. Μα δεν την άφησε. . της είπε να κάτση,
γιατ’ αλλοιώς θάφευγε κι αυτός: — κ’ έτσι ξανακάθησε στην άλλη
άκρη του σκαλοπατιού — —

Και το φεγγάρι στρογγυλοπρόσωπο, άσπρο σαν το γάλα, ολοένα
ανέβαινε πιο αψηλά και ξεδίπλωνε την αχτιδένια κόμη του που
ολόγυρα στο πρόσωπό του ήτονε σαν κόκκινο χρυσάφι, μα καθώς άνοιγε
κ’ έπεφτε πιο ανάρια κι από πιο ψηλά, γινόταν ένα πέπλο,
μυριοξέδιπλο, υφασμένο απ' ασημένια σιγαλιά και θλίψη γλυκειά
γλαυκή, που τύλιγε όλον τον ουρανό και τη γης μαζί σ’ ένα σβήσιμο
ευτυχίας αλάλητο. . . Και το φεγγάρι ακκούμπησε τα γιασεμένια του
τα μάγουλα στο τζάμι της Βεριγινίας που κειτόταν έρημη μες τη
σκοτεινή της κάμαρη. . και χύθηκε ένα φωτοπόταμο αργυρόλαυκο απάνω
στο κρεββάτι της. . κι αυτό περνούσε πλατύ και ήρεμο από πάνω απ’
την κουβέρτα της Βεργινίας και κατέβαινε, χωρίς να παφλάζη, κάτω
στο πάτωμα και κυλιόταν αμίλητο, αργοστάλαγο, μπρος απ’ την πόρτα
πούβγαινε στην αυλή κ’ ίσαμε τον τοίχο κι 'ανέβαινε και στον τοίχο
ακόμα, όπως κάνει το νερό του συντριβανιού, ασάλευτο πάντα, μα και
λαχταριστό στην ανθισμένη αφροκορφή του, ως απάνω στο ταβάνι κ’
εκεί έσβηνε, χάνονταν κάτω απ’ τη σκεπή. . .

Της Βεργινίας το πρόσωπο έμενε στο σκοτάδι: φέγγριζε κι αυτό με τη
χλωμάδα του σαν κάποιο άλλο φεγγάρι πεθαμένο — — Κύτταζε η
Βεργινία τη γλυκόϋπνη κι ασημένια νάρκη του ποταμιού που κυλούσε
απ’ ταφάνταστα βάθη τουρανού — αναγάλλισμα μιας άλλης ζωής πιο
γλυκείας και πιο αιώνιας — , που περνούσε αποπάνω απ’ αυτό το
κρεββάτι του ανθρώπινου καημού και πάλι, αψηλώνοντας ως τη σκεπή,
έφευγε σταπόμακρα και στα ουράνια. . . Αχ! πόθησε να πάη μαζί του,
η ποθοπλανταγμένη, να σβήση τη λαχτάρα της μέσα σ’ αυτής της
αγαλοστάλαγης φεγγαρίσιας λύπης το γάλα — το γλαυκόφεγγο — το
γλυκοϋπνιασμένο. . .

Όταν της έδωκε ο Νίκος απόψε το υπνωτικό, το ήπιε με τον ίδιο πόθο
να μην ξυπνούσε πια· ήθελε να του πη να της δώση κι άλλο ένα
σκονάκι για να κοιμηθή καλύτερα, μα εκείνος έφυγε αμέσως από κοντά
της — Και τώρ’ αυτός ο πόθος της για να σβήση έκαμε μέσα της
φτερά, φτερούγες υπερδύναμες που αρχίσανε να σαλεύουν έτσι
πούνοιωσε να τη σηκώνουν ολόρθη στο κρεββάτι. Σα να φούντωσε μια
φλόγα μέσα της από μια σπίθα που σιγόσβηνε κάτω απ' τη χόβολη,
αισθάνθηκε μίαν πύρινη πνοή μέσα στις φλέβες της, αισθάνθηκε τα
νεύρα της σίδερο ρευστό. . . Ήτονε μονάχα πούθελε να πάρη τα
σκονάκια απ' τον κομμό; — ή μην ήθελε και να δη που ήτον ο Νίκος
με τη Λιόλια, οι δυο τους πούχανε βγη έξω απ την πόρτα;. . Έξαφνα
βρέθηκε ορθή έξω απ’ το κρεββάτι, αυτή πουχ’ ένα μήνα να κουνήση
χέρι, περπατώντας, αυτή που νόμιζε πως είχε ξεχάσει το περπάτημα:
έκαμε μερικά βήματα γλήγορα τόνα μέσα στάλλο, σαν αέρινα,
περνώντας μεσ’ απ' τη λουρίδα του φεγγαριού που κοιτότανε στο
πάτωμα, μες τάσπρο της το νυχτικό πιο άσπρη ακόμα απ’ τη
φεγγαρίσια λάμψη — λες και ζωντάνεψε το φεγγάρι και σηκώθηκε από
χάμω και περπάταγε. . . Ήυρε το κουτί με τα σκονάκια, σα μέσα σ’
όνειρο, κ’ έπειτα έκαμε άλλο ένα βήμα κατά την πόρτα της αυλής,
που ήτανε γερμένη, κ’ έσυρε ανάλαφρα το θυρόφυλλο — — — — — — — —
— — — — — — — — — — — —

Κύτταζε τώρα η Λιόλια το κεφάλι του αγαπημένου αντρός που βάραινε
απάνω στο στήθος της: τη μύτη τη δυνατή και με το κόκκαλο λιγάκι
πεταχτό στη ρίζα, τα κλειστά ματόφυλλα, σα φύλλα λουλουδιών, που
τα γαλάζωνε στις άκρες ο Ύπνος με της γαλάζιας του φτερούγας την
αντιφεγγιά, με τα μακριά κροσσωτά τσίνουρα καταπάνω, πούριχναν
ήσκιο στα μάγουλά του — κ’ η καρδιά της πλημμύριζε από κάτι
απέραντο κ’ υπερδύναμο που τόσον καιρό τόχε κρατημένα μέσα της και
της πονούσε τώρα, όπως πονεί το πρώτο γάλα στη μητέρα. Απ’ την
ημέρα πούχαν πάει στα λουλούδια δεν είχε σηκώσει τα μάτια της
απάνω του απ’ το φόβο μήπως απαντήση τα φριχτά μάτια της Βεργινίας
που ξεφώνιζαν, άλαλα, από καημό κι απελπισία. . περισσότερο όμως
ακόμα φοβότανε μήπως αντικρύση τα δικά του μάτια! Τώρα που σα
συνεπαρμένος απ' τη γοητεία της φεγγαρίσιας ευτυχίας είχε γείρει
στον κόρφο της να κοιμηθή, τώρα τον κύτταζε άφοβα, τώρα τον
φιλούσε όλονε με τα πρωτοξύπνητα γυναικεία μάτια της, τον άντρα
τον αγαπημένο. Τι ζεστά που μύριζαν τα γλυκά μαλλιά του! σαν κάτι
ζωντανό και δυνατό που της ήτονε φόβος μαζί και λαχτάρα. Αχ, τα
στήθια της νάλυωναν ήθελε κάτω απ’ αυτό το βάρος που λίγο της
φαινότανε για την αγάπη της. Κι ολοένα περισσότερο βυθιζότανε στην
ευδαιμονία αυτής της θωριάς, βούλιαζε ολάκερη, χανόταν. . ως που
τα μάτια της κλείσανε σαν από μιαν ηδονή κι έναν πόνο αβάσταχτα
για την ψυχή της — —

Και τα μάτια της είδαν τότες πως σηκώθηκαν απ' το σκαλοπάτι και
βγήκαν έξω στο δρόμο μαζί με το Νίκο — πιασμένοι απ’ τα χέρια —
και κατέβηκαν απ’ το βουνό τους κάτω στον κάμπο με τα λουλούδια
πούχαν πάει τις προάλλες . . και πέρασαν όλον τον κάμπο και μπρος
απ' της Καλλιθέας τα σπίτια που ήταν τυλιγμένα μες τασημένια
μαλλιά του φεγγαριού τα ξέχυτα και — πάντα χεροπιασμένοι με το
Νίκο — ανεβήκανε σ’ εκείνο τολοστρόγγυλο το βουναλάκι — προτού
νανοίξη ο κάμπος για τις Τζιτζιφιές — πούχει στην κορφή του την
εκκλησίτσα της Αγια-Σωτήρας. . . Εκεί στο βουναλάκι απάνω στεκόταν
το φεγγάρι· μα δεν τόβλεπαν καθώς ανεβαίνανε, γιατ’ ήτον κρυμένο
πίσω απ’ την εκκλησίτσα. Μόλις όμως έφθασαν απάνω στην εκκλησιά,
ξεπρόβαλε και τους έλαμψε μες το πρόσωπο τόσο που θάμπωσαν τα
μάτια τους. . .

 — Καλωσορίστε! — τους είπε το φεγγάρι. Τι γινήκατε τόσον καιρό;
Κανείς δεν έρχεται να με ιδή εμένα που είμαι ολομόναχο πάνω στα
βουνά. Τόσα μάγια κάνω εγώ των ανθρώπων: μπαίνω στις κάμαρές τους
και τους φιλώ τα μάτια, πέφτω μες τις στέρνες τους και ξαπλώνομαι
στα δρομάκια των περβολιών τους και σκαρφαλώνω μάντρες και γέρνω
απάνω στις οξώπορτές τους και ξενυχτώ στα σκαλοπάτια: μόνο και
μόνο για να βγούνε να με ιδούν· μ’ αυτοί μ’ αφήνουν ολομόναχο
απάνω στο βουνό μου. Τώρα που ήρθατε εδώ πάνω θα πάμε μες την
εκκλησιά: εγώ θα σας στεφανώσω. . . Και καθώς μίλαγ' έτσι το
φεγγάρι, ξαφνίστηκεν η Λιόλια κι ο Νίκος κι άνοιξαν πάλι τα μάτια
τους τα θαμπωμένα απ’ τη λάμψη του, για να το ιδούν: Τι άσπρο
πούτον το φεγγάρι και τι λυπημένο! — σαν τη Βεργινία. Και καθώς το
κύτταζαν ακόμα, είδαν πως ήτον το πρόσωπο της Βεργινίας μες το
φεγγάρι — Τότες η Λιόλια έβγαλε ένα μεγάλο «Αχ!» και πετάχτηκε
ολόρθη με τα χέρια στον αέρα. Κι ο Νίκος ξετινάχτηκε απ’ τον ύπνο
κατατρομαγμένος και κατρακύλησε απ’ το σκαλοπάτι. . . . Γύρισ’ η
Λιόλια να μπη στην κάμαρη· η πόρτα ήτον ανοιχτή. Στο κατώφλι ήτον
πεσμένο κάτι άσπρο: το φεγγάρι ήτον πεσμένο στο κατώφλι. Μα μες
στην άσπρη λουρίδα του φεγγαριού φάνταζε κάτι πιο άσπρο ακόμα:
ήτον η Βεργινία με το νυχτικό της ξαπλωμένη χάμω μπρος στην πόρτα
— για να μπη κανείς μες την κάμαρη έπρεπε να δρασκελίση το κορμί
της. Σα νάχε πέση το ίδιο το φεγγάρι απ’ τον ουρανό και νάχε
ξεψυχήσει εκεί δα τυλιγμένο μες τα πέπλα των αχτίδων του: έτσι
έδειχνε.

Δική της ήτον η φωνή που άκουσε η Λιόλια μες τον ύπνο της ή της
Βεργινίας πούχε κατεβή από το κρεββάτι της κ’ είχε ανοίξει σιγαλά
την ακκουμπησμένη πόρτα; — — — — — — — — — — — — — —
— — — — — — — — — — — — — — — — — — — — — — —

 — Παναγία μου! Κατέβηκε απ’ το κρεββάτι. . . έπεσ’ απ’ το
κρεββάτι. . . Καλέ! καλέ πέθανε καλέ! . . Αχ, Κύριε Νίκο! δεν
ακούτε; πέθανε Κύριε Νίκο! Δεν τη βλέπετε Κύριε Νίκο; Αχ, Θε μου!
Θε μου! τώρα τι να κάνουμε; τώρα τι να κάνουμε;

Έτσι ξεφώνιζε αλαλιάρα, φρενιασμένη απ’ την τρομάρα της που την
είχε παγώσει όλην ως μέσα στην ψυχή της, η Λιόλια, σαν είδε τη
Βεργινία πλαγιασμένη ξέπνοη μες του φεγγαριού το αργυρόγλαυκο
ποτάμι. . κι αρχίνησε να κλαίη, να θρηνή. . .

Ο Νίκος, ξεσυρμένος έτσι απότομα, σαν απ’ τα μαλλιά, μέσ’ απ την
ονειρεμένη του αγκαλιά, δεν κατάλαβε στην αρχή που βρισκόταν και
τι του γινόταν. Με τες φωνές της Λιόλιας, που απηχούσανε στριγγά
στη γλυκόϋπνη σιγαλιά της νύχτας, ήρθε στον εαυτό του: τα μάτια
του άδραξαν τη φριχτή ζουγραφιά, την ολόφεγγη, εκεί μπροστά του
στο κατώφλι της κάμαρης, και σα μιαν αστραπή πέρασε μέσ’ απ’ το
μυαλό του και σα μια στιλετιά μέσ’ απ’ την καρδιά του.

 — Βεργινία! — έβγαλε μια φωνή βραχνή, πνιγμένη, σα μέσ’ από
κάποιο πηγάδι. . . Δε μ’ ακούς, Βεργινία! Τ’ είναι μωρή τούτα που
μας κάνεις; Βεργινία! — και γονατιστός χάμω σκουντούσε το
κατάψυχρο κορμί της, το κάτασπρο μες τάσπρο του το νυχτικό, πιο
άσπρο και πιο κρύο κι απ’ τασημένιο φως του φεγγαρίσιου ποταμιού
που τόχε πάρη στην αγκαλιά του.

 — Ελάτε, Κύριε Νίκο να τη σηκώσουμε, να την πάμε στο κρεββάτι
της! φώναζε η Λιόλια με μια φωνή που κολυμπούσε μες τα κλάματα. .
. Αχ, τώρα τι να κάνουμε! τώρα τι να κάνουμε! Αχ, Κυρία Βεργινία,
Κυρία Βεργινία μου! δεν ακούτε; ελάτε να σας σηκώσουμε με τον
κύριο Νίκο! Αχ, τώρα τι θα γίνουμε! — κ’ έστριβε τα χέρια της,
αποπάνω από το κορμί της Βεργινίας το κοιτάμενο, μέσα στην κάμαρη
τη γεμάτη κρυφοσάλευτους ήσκιους και φως φανταστικό απ’ το μυστικό
φεγγάρι, που έμπαινε τώρα από δυο μεριές: απ’ το παράθυρο κι απ’
την ανοιχτή την πόρτα της αυλής. . .

Σήκωσε ο Νίκος με τη Λιόλια την ξέπνοη Βεργινία — σαν πούπουλο! —
και την απίθωσαν απάνω στο κρεββάτι. Έπειτα ο Νίκος έψαξε κ’ ηύρε
το μπουκαλάκι με τον αιθέρα πάνω στον κομμό και τάνοιξε κάτω απ’
τη μύτη της. Μα η Βεργινία δεν κουνήθηκε. Της έσταξε λιγάκι στα
μηλίγγια της και της τάτριψε. Της έτριψε και τα χέρια μ’ όλη του
τη δύναμη ως που ρόδισαν αχνά. Ήρθ' η Λιόλια με παννιά στα χέρια
που έβρεχε με ξύδι και της τάβαλε της Βεργινίας στο κούτελο και
μπροστά στα ρουθούνια. . . Έπιασ’ ο Νίκος κ’ έσταξε ένα-δυο
σταλαγματιές αιθέρα μες το στόμα της που ήτανε μισάνοιχτο. —
Τίποτα!

 — Πάω να φέρω γιατρό! είπε· είν' ένας εδώ κοντά στου Μακρυγιάννη:
αυτός έρχεται ότι ώρα του 'πης. Κάνε ό,τι μπορείς, Λιόλια, να τη
συνεφέρης! Άσ’ τα κλάματα τώρα! — αυτά μας έλειπαν. . . Έφθασα. .
.

 — Μη φύγης, Κύριε Νίκο! μη μ’ αφήσης μονάχη! — ξεφώνισε
θρηνιάρικα η Λιόλια.

Μα ο Νίκος είχε γίνει αέρας — —

Σαν απόμεινε η Λιόλια μονάχη της, πήγε σε μια γωνιά της κάμαρης κι
άρχισε, απ’ το φόβο κι απ’ τη συγκίνησή της, να σκούζη σα μικρό
παιδάκι: παιδάκι ήτον ακόμα το κακόμοιρο το κορίτσι και δεν τούχαν
τύχει ποτέ του τέτοια φοβερά περιστατικά. Αυτές τις μέρες η ζωή
παρά πολλά της είχε ρίξει απάνω στην τρυφερή ψυχούλα της και σαν
ανθάκι που ήτανε λύγισε απ’ την ορμή της μπόρας. . .

Εκεί πούκλαιγε, σάλεψε η Βεργινία τα χείλια κ’ έβγαλε ένα βαθύν
αναστεναγμό, βογκητό μακρόσυρτο τραγουδιστό σαν από κάποιαν πνοή
αλυσοδεμένη που ξελύθηκε μ’ αιματωμένες τις φτερούγες. . κι άνοιξε
τα μάτια. . .

Η Λιόλια πετάχτηκε κοντά της:

 — Αχ, Κυρία Βεργινία! ξυπνήσατε πάλι; — φώναξε, γέρνοντας απάνω
της με τρέμουλη χαρά στη δακρυσμένη της φωνή. Τι μας κάνατε! Γιατί
να κατεβήτε απ' το κρεββάτι; Να σας δώσω αιθέρα να μυρίσετε;
Σταθήτε να σας φέρω λίγο νερό να πιήτε!

Μα ως που να βάλη νερό στο ποτήρι και να ξεστουπώση το μπουκαλάκι
με τον αιθέρα, ξανάκλεισαν της Βεργινίας τα μάτια και το κεφάλι
της έπεσε βαρύ απάνω στο στήθος και κύλησε κατά πλάι: άνθος σε
κλωνί σπασμένο.

Τότε την έπιασε σαν τρέλλα τη Λιόλια. Άρχισε να τρέχη μέσα στην
κάμαρη που τη φώτιζαν αλλόκοτα, τραγικά παλεύοντας, δυο
αποφεγγιές: του φεγγαριού το κρύο τασήμι που μοιάζει με το φως των
ματιών του Χάρου κ’ η κιτρινάδα της λάμπας: ίδια αρρωστημένη φλόγα
της ανθρώπινης ζωής. Ολομόναχο το κοριτσάκι, αλαλιασμένο απ’ το
φόβο του θανάτου έστριβε τα χέρια του. . έπειτα πήγε και γονάτισε
μπρος στο κρεββάτι και φιλούσε το χέρι της Βεργινίας που κρεμόταν
απόξω;

 — Βεργινία μου! αγάπη μου Βεργινία! εγώ είμαι, ο Νίκος σου! —
έτσι της φώναζε, θαρρώντας πως θα την ξυπνούσε η δύναμη του
αγαπημένου της ονόματος, γιατί αισθανόταν πως αυτήν και πεθαμένη
θα την ξύπναγε εκείνο τόνομα. . .

Και ξανασηκώθηκε απάνω και της έσταξ' αιθέρα στο στόμα, καταπώς
είδε να κάνη ο Νίκος. . της έρριξε νερά στο πρόσωπο τόσο που την
καταμούσκεψε. Έπειτα τάφησε όλα κι άρχισε πάλι να τρέχη ολόγυρα σα
χαμένη απ’ τον εαυτό της. . . Με μιας της ήρθε να χτυπήση με τις
γροθιές στο μεσότοιχο της γειτόνισσας. Αχ, αυτές οι γυναίκες,
βουλωμένα τάχαν ταυτιά τους και δεν άκουγαν τίποτ’ απ’ όλο αυτό το
κακό;

 — Βοήθεια, Κερά γειτόνισσα! ελάτε! η Βεργινία πεθαίνει! — —
ξεφώνισε, ταράζοντας σύσσωμη απ' της φωνής της τον τρόμο κι απ’ το
ίδιο το νόημα το φριχτό του λόγου πούλεγε — Δεν μπορούσε να βγη
απέξω να φέρη κανέναν απ’ τη γειτονιά: κι αν πέθαινε η Βεργινία
σταναμεταξύ μονάχη; — κ’ έσφιγγε τα μηλίγγια της με τις κλειστές
μπουνιές της απ’ την απελπισία, σα να φοβότανε μην της φύγη το
μυαλό της. . . Εκεί που κοβόταν έτσι και τάραζε, άνοιξε η πόρτα
και μπήκε ο Νίκος με το γιατρό.

Δεν ήτον ο κομψευόμενος και ο μοσχομυρισμένος, ο γυναικολόγος και
γυναικάκιας πουρχόταν πάντα: αυτός καθότανε στην άλλη άκρη της
Αθήνας κι ούτ’ έβγαινε τέτοιαν ώρα απ’ το σπίτι ναρθή εδώ έξω.
Ήτον ένας γιατρός της συνοικίας που απ' το πρωί ως το βράδυ και τη
νύχτ’ ακόμα έτρεχε στη φτωχολογιά — ένας τύπος πλακιώτικος: μια
μαύρη ρεμπούπλικα χωμένη ίσαμε ταυτιά, κάτι παντελόνια φαρδιά και
μακριά που σέρνονταν πίσω κατασκονισμένα πάντα, ακόμα και το πρωί
πούβγαινε απ’ το σπίτι, μια μαγκούρα θεόρατη και μια φάτσα ίδιο
γουλί με τρύπες-τρύπες το πετσί σα σουρωτήρι, αγύριστη αιωνίως που
θύμιζε κάτι παλιά ξυστριά αλογίσια. Σα δικαστικός κλητήρας
φαινόταν αυτός ο γιατρός, σα μεσίτης ή εργολάβος οικοδομών — κι
όμως τέτοιος πούτον πολύ τον αγαπούσε ο κοσμάκης. Πολλά πράματα
δεν ήξερε, μα έπαιρνε και λίγα: ένα διπλό και καμμιά φορά και
πενήντα λεπτά. Πάντα παρηγοριά είναι ο γιατρός — κι αυτό είν'
περισσότερο στην αρρώστια για το μικρόν τον κόσμο.

Χωρίς να βγάλη το καπέλλο του, πήγε τα ίσα στο κρεββάτι κι απίθωσε
τη μαγκούρα απάνω στην κουβέρτα. Έπιασε το σφυγμό της Βεργινίας,
έβαλε το χέρι στο λαιμό της και στην καρδιά. . έβαλε ταυτί του στο
στήθος. . .

 — Λιποθυμία είναι, μα είναι πολύ αδύνατη. Έχετ’ αιθέρα — είπε με
μια φωνή βραχνή σα ραϊσμένο πιθάρι —

Έσταξε λίγο αιθέρα μες το ποτήρι με το νερό που βρισκόταν εκεί δα
από πρωτύτερα που τόχε φέρει η Λιόλια και προσπάθησε να της δώσει
να πιή, ανασηκώνοντας της το κεφάλι.

 — Δεν καταπίνει! — Ένα κουταλάκι μικρή! — και της έρριξε από λίγο
μες το στόμα. — Έχει κτυπήσει και στο κεφάλι, είπε, δείχνοντας ένα
πρασινωπό καρύδι πούχε φανή άξαφνα, λίγο αιματωμένο, απάνω απ'
ταριστερό μηλίγγι της. — Βάλ’ ένα παννάκι βρεμμένο εδώ πάνω! —
έγνεψε της Λιόλιας.

Ο Νίκος τούχε πη του γιατρού για την αρρώστια της Βεργινίας στο
δρόμο πούρχονταν, και για την κούρα που της είχε κάνει ως τα τώρα
ο άλλος ο γιατρός ο γυναικολόγος που τον είχε συστήσει ο μάστοράς
του γιατ’ είχε λέει κάνει θάματα στη γυναικάδερφή του. . και γι’
αυτό τον έφερνε ακόμα εξακολουθητικώς, ειδεμή και βέβαια θάπαιρνε
του λόγου του πούτον και της συνοικίας. Αλλά μια κ’ είχε αρχίσει!
. . κ’ έπειτα ο καθείς λέει πως να περάσ’ όπως κι όπως η
αρρώστια. . .

 — Πού την ηύρε τη δύναμη και κατέβηκε απ' το κρεββάτι! — είπε
τώρα ο γιατρός — αφού έχει τόσον καιρό να σηκωθή και σε τέτοια
χάλια που βρίσκεται! Απ' την πολλή αδυναμία είναι που δεν μπορεί
να συνέρθη: τα νεύρα της έχουν ξεχαρβαλωθή ολότελα — Μήπως και
ταράχτηκε; — μην είδε τίποτα και τρόμαξε;

Σαν άκουσ’ έτσι η Λιόλια, ξάστραψε κάτι μες το νου της: ξαναείδε
την ολόχυτη λάμψη του φεγγαριού στο κατώφλι με τη Βεργενία πεσμένη
μέσα της σαν πνιγμένη και την πόρτα την ανοιχτή και στο σκαλοπάτι
της ανοιχτής πόρτας είδε τον εαυτό της και το Νίκο κοιμισμένο με
το κεφάλι του ακκουμπηστό στον κόρφο της. . . Α! τότε κατάλαβε —
γιατί ως τα τώρα απ’ την τρομάρα και την ταραχή δεν είχε τόπο η
ψυχή της για τίποτ’ άλλο — Κι όχι κατάλαβε, παρά αισθάνθηκε μες τα
θολά βάθη του γυναίκειου είναι τις, ταθώο το κοριτσάκι, πως κάτι
τρομερό είχε γίνει, τόσο τρομερό που έφθανε για να σκοτώση μια
γυναίκα και πως γιαυτό πέθνησκε τώρα η Βεργινία — — — ζαλίστηκε,
τα γόνατά της λύθηκαν και πιάστηκε απ’ το κρεββάτι να μην πέση —

«Κρακ» έκαμε κάτι κάτω απ' τα πόδια του Νίκου εκεί που πήγε να
κάμη ένα βήμα πιο πέρα. . έσκυψε να το σηκώση ήτον το κουτί με τα
σκονάκια (πούχε πάρει η Βεργινία απ’ τον κομμό), πατημένο πήττα.

Ο γιατρός σταναμεταξύ είχε βγάλει απ' την τσέπη του μια σύριγγα κ’
έκαιγε τη βελόνα της απάνω απ’ το γυαλί της λάμπας. . .

 — Πώς βρέθηκε το κουτί εδώ χάμω; — ρώτησε ο Νίκος τη Λιόλια — εγώ
τόχα αφήσει απάνω στον κομμό! —

Στεκόταν τώρα η Λιόλια ακκουμπησμένη στο κρεββάτι, άφωνη, και
κύτταζε το γιατρό με μεγάλα μάτια, γεμάτα βαστηγμένα δάκρυα. . το
στήθος της ανασηκωνόταν κάθε τόσο από ξέμακρα αναφυλλητά βουβά που
της τρεμούλιαζαν το σαγόνι και το κάτω χείλι: έτσι αστράφτει πίσω
απ' τα βουνά, ύστερ' από βροχή και κάποια βράδυα του καλοκαιριού,
από αντάρες που δεν ακούς το βόγκο τους.

 — Νά, κυρ Γιατρέ, της δώσαμε απ’ αυτό το υπνωτικό σήμερα, μπας
και την πείραξε; αρχινίσαμ’ απ’ τα χτες: γιατί δεν κοιμόταν τη
νύχτα ολότελα· ο γιατρός είπε πως το περισσότερο είν' η αγρύπνια
που την αδυνατίζει και της τόγραψε.

 — Αηδιές! πολύ άσχημα. . είναι, βλέπεις, τώρα και το ναρκωτικό
που τη βαστάει σ’ αυτήν την θέση. Τι γράφει απάνω;. , αριθμό έχει
μονάχα. . πούν' η ρετσέτα;

 — Την κρατήσανε στο φαρμακείο.

Άνοιξ’ ένα σκονάκι ο γιατρός κ’ έβαλε στη γλώσσα του και χτύπησε
τα χείλια του. . σήκωσε τους ώμους και κρέμασε το κάτω χείλι τον,
σα νάθελε να πη: «ξέρω κ’ εγώ τι κουραφέξαλα είνε αυτά!»

 — Τώρα ό,τι είναι είναι! Σταθήτε να κάμουμε μια στιγμή την ένεση.
Έλα εδώ εσύ μικρή! — είπε, γεμίζοντας τη σύριγγα μ’ αιθέρα —
άνοιξε το ποκάμισο της Κεράς σου και σκούπισε λίγο το μέρος εκεί
κοντά στην καρδιά μ’ ένα μαντηλάκι. Στάσου να σου στάξω καλύτερα
λίγο αιθέρα. . έτσι! . . .

 — Αχ, κυρ Γιατρέ: Τι! Θα της τρυπήσετε την καρδιά με τη βελόνα; —
φώναξ’ η Λιόλια με τρόμο, έτοιμη να ξαναρχίση τους θρήνους . . .

 — Μη φοβάσαι! δεν τρυπάω εγώ τον κόσμο. . μόνο σα την τσιμπήσω
λιγάκι απέξω απέξω, πιο λίγο από μια μέλισσα —

 (μέλισσα! μέλισσα! που ήτονε μια μέλισσα που ήθελε να την
τσιμπήση; — συλλογίστηκε η Λιόλια κ’ έξαφνα είδε μπροστά της τον
κάμπο με τα λουλούδια και τάραξε σύσσωμη)

. . οι νέοι οι γιατροί, οι πολύξεροι, που γράφουν τα μοντέρνα τα
ναρκωτικά, τις κάνουν τις ενέσεις στο μπράτσο ή στο πόδι — γύρισε
κ’ είπε κατά το Νίκο, ο γιατρός, εκεί που έχωνε τη βελόνα στο
κίτρινο πετσί της Βεργινίας (πετσί και κόκκαλο! — ανατρίχιασε ο
Νίκος που την είδε) — εγώ τις κάνω κοντά στην καρδιά και ξέρω τι
κάνω. . .

Έπειτα τη σκέπασε τη Βεργινία και κάθησε στην καρέκλα να δη την
ενέργεια.

Εκεί δα, νά σου κι ανοίγει η πόρτα και μπαίνει η γειτόνισσα η
Χαρζανοπουλίνα, η χήρα του δικαστικού κλητήρα, με τη μια της κόρη
την πιο μεγάλη, πούτον η αλαφροήσκιωτη — αν νεγκλιζέ. Η γριά
τουλάχιστο πάντα ήτονε γριά κι άσχημη σα μάγισσα, μα της «νέας» τα
χάλια καθώς ήταν άφτειαχτη και στη φυσική της κατάσταση δε
μολογιούνται. Καλά λεν οι δασκαλευούμενοι: «τα εν οίκω μη εν
δήμω!» Τι λαιμός ήτον εκείνος σαν καμμιάς αρρωστημένης γαλοπούλας
μέσ’ απ’ την άσπρη νυχτικιά που της έλειπε το κουμπί! τι σακκούλες
κρεμαστές κάτω απ’ τα μάτια! τι χρώμα σαν το κυδώνι! — άφησε πια
το μισοφόρι, ο Θεός να το κάνη ροζ, με τον ξηλωμένο φαρμπαλλά που
έσταζε απ’ τη λέρα. . κι αποκάτω τα κατσάρια! . . .

 — Καλέ τί πάθατε, Κυρ Νίκο μου! στρίγγλισε η γριά συφορά. Είπα κ’
εγώ! «στον ύπνο μου τον ακούγω αυτόν το σαματά ή μην κ’ έπαθε
τίποτα η Βεργινία;» Μου φάνηκε σα νάκουσα κάτι φωνές, κάτι σαν
κλάματα, μα έλεγα πάλι με το νου μου: «Αχ, είν’ η καρδιά σου που
τα μελετάει τα τι πέρασες, τι πίκρες και τι καημούς, και σε
ξεγελάει τάχα πως τακούς. . .» Σα μου χτύπησε σταυτί η φωνή τον
γιατρού — και ποιος δεν την έχει μες την ψυχή του τη φωνή του
γιατρού, του ευεργέτη τω φτωχώνε! — μονομιάς πετάχτηκ’ απάνου.
Μάλιστα η Μπιμπίκα μου πρώτη τον κατάλαβε — αυτή, καλέ μου, ακούει
και το χορτάρι που φυτρώνει!: «Μαμάκα μου! μου λέει, κάτι έπαθε η
Βεργινίτσα και φέραν τον καλό γιατρό». Εξ αρχής αυτό έπρεπε, Κυρ
Νίκο μου! Εμείς πάντα το λέγαμε. Μα είπα κ’ εγώ στα κορίτσια:
«άστε, μην ανακατευόσαστε στου άλλου το διάφορο· εδώ είναι περί
ζωή και θάνατο βλέπεις: νάχης έπειτα και την ευθύνη! . . .»

 — Και βέβαια είναι πολύ λεπτότατα πράγματα αυτά — αχνολάλησε η
Δεσποινίς Μπιμπίκα.

 — Και τι έχει, Κυρ Γιατρέ μου, η Βεργινούλα μας; — συλλογίστηκε
τώρα μόλις να ρωτήση η γριά-καμμιά λιγοθυμιά πάλι. Αμ τις προάλλες
πούμαστε φερμένες εγώ με τις κόρες μου και μας έμεινε στα χέρια
μισήν ώρα, ξερή! . . ήτονε μονάχη της — ήτον και η Ευρυδίκη —
γύρισε και ρώτησε την Μπιμπίκα — ας είναι . . . αν δεν ήμαστεν
εμείς. . είδαμε και πάθαμε να τη συνεφέρουμε — γυναίκες ολομόναχες
— πήγα να παλαβώσω. . είναι και η ευτύνη ξέρεις! γιατί έπειτα σου
λέει άλλος —

 — Άσ’ τα τώρα, Κυρά Χαρζανοπούλου! είπε ο γιατρός, σταθήτ’ απ’ το
κρεββάτι! . . σταθήτε από 'κεί δα! . . μη μου κλείνετε το φως να
δούμε τι θα κάνουμε. . .

Έπιασε πάλι το σφιγμό της Βεργινίας με το ρωλόϊ στο χέρι. . έβαλε
ταυτί του στην καρδιά της. . . Έπειτα έχυσ’ αιθέρα στα χέρια του
και της έτριψε τα μηλίγγια. . της έτριψε τα χέρια και τα
πόδια. . .

Έξαφνα άνοιξε η Βεργινία τα μάτια της και το στόμα της άρχισε
ναναπνέη αργά. . . Κ’ η αναπνοή της γινόταν ολοένα πιο βαθειά. .
το στήθος της ανασηκωνότανε σα να φούσκωνε απομέσα του ένα κύμα να
ξεσπάση. . .

Ο γιατρός γύρισε να δη το Νίκο που στεκόταν πίσω του, ακκουμπηστός
στο κρεββάτι: σούρωσε τα χείλια του και τανέβασε ως τη μύτη
του. . .

Ο Νίκος έβλεπε της Βεργινίας τα καμώματα μ’ όλη την ψυχή του
χυμένη στα μάτια του. . .

Ακουγόταν τώρα η αναπνοή της Βιργινίας σαν ανάλαφρο ροχαλητό
ανθρώπου βαριοϋπνιασμένου. . άνοιγε το στόμα της και τάφηνε λίγην
ώρα ανοιχτό. . . και το ξανάκλεινε αργά, παράξενα σα μ’ ένα
μηχανισμό, αλλοιώτικα από άνθρωπο: όπως τα ψάρια που τα πετάει το
κύμα στο γιαλό. . κι ολοένα πιο πολύ το στόμα της άνοιγε και πιο
πολλήν ώρα έμενε ανοιχτό, στυλωμένο τώρα, σαν πόρτα που δεν
ξαναπέφτει να κλείση. . .

Η Λιόλια κύτταζε με το κλαμένο πρόσωπό της ξαστρωμένο πάλι, σαν
κρυφοχαρούμενη πούβλεπε τη Βεργινία νανοιγοκλείνη το στόμα, να
ξαναζωντανεύη. . .

 — Τι κάνει έτσι, γιατρέ; τ’ είν' αυτό που κάνει; φώναξε ο Νίκος
του γιατρού με τρόμο —

 — Δεν είν' καλά η γυναίκα σου! — —

Η Χαρζανοπουλίνα κ’ η κόρη της που στέκονταν εκεί κοντά,
κυτταχτήκαν αναμεταξύ τους κ’ η γριά κούνησε το χέρι της σα νάλεγε
για κάποιον πως έφυγε και πάει:

 — Δεν τη βλέπεις, Κυρ Νίκο μου; δεν τη βλέπεις που τελειώνει και
σ’ αφήνει γεια;

. . . Τα μάτια της Βεργινίας είχαν ανοίξει διάπλατα: κύτταζαν αχνά
και ξέξασπρα το Νίκο, κατάματα. . κι όλο άνοιγαν πιο πολύ, σα να
θέλανε να βγουν απ’ τις κόγχες τους να πεταχτούν απάνω του, κ’ οι
κόρες τους μεγαλώνανε σκοτιδιασμένες σα δυο βαθειές τρύπες. . .

 — Βεργινία!! — ξεφώνισε ο Νίκος. . . Βεργινία μου!! . . κ’ έπεσε
γονατιστός, μ’ έναν πνιγμένο λυγμό, μπροστά στο κρεββάτι και της
έπιασε το χέρι — —

. . Οι δυο βαθειές τρύπες των ματιών της Βεργινίας αποπάνω απ’ το
κεφάλι του Νίκου μαυρίζανε σαν πηγάδια — Άξαφν’ άνοιξε η Βεργινία
το στόμα της ακόμα περισσότερο και δεν το ξανάκλεισε πια — τα
μάτια της θολώσανε — σα να πέρασ’ ένα σύννεφο ψηλά, ένας αχνός
αποπάνω τους — κι απόμειναν εκεί δα, ορθάνοιχτα, στυλωμένα απάνω
στο πρόσωπο του Νίκου — — —

Ο γιατρός σηκώθηκε:

 — Δεν είχε δύναμη η καρδιά της — είπε. Έβαλε ταυτί του στο στήθος
της. . έπειτα έβγαλε κ’ είδε το ρωλόϊ του. . και της έκλεισε τα
μάτια. . .

[Έως εδώ έκαμε τας διορθώσεις του έργου του ο συγγραφεύς. Ο
εξαφνικός θάνατός του εσταμάτησε το έργον και αι κατόπιν
διορθώσεις έγιναν σύμφωνα με την πρώτην έκδοσιν.]

 — Ζωή σε λόγου σου, είπε σκουντώντας το Νίκο απ’ τον ώμο. Σαν
είδε που δεν κουνήθηκε ο Νίκος από κει πούτονε γονατιστός με το
πρόσωπο απάνω στο χέρι της Βεργινίας, τον έπιασε με τα δυο του
χέρια απ’ τις αμασχάλες και τονέ σήκωσε ορθόν.

 — Έλα, άντρας είσαι! Αυτά έχει ο κόσμος. Καλύτερα που ησύχασε —
δεν είχε πια ζωή μέσα της. Αν θέλης αύριο περνάς για την άδεια —

Καθώς σηκώθηκε ο Νίκος και ξανάρριξε μια ματιά απάνω στο νεκρό
πρόσωπο της Βεργινίας και κατάλαβε πως όλα τέλειωσαν πια, τούρθε
στρόφιλος και πήγε να πέση. Τον κράτησε ο γιατρός, πριν να
προφτάσουν οι Χαρζανοπουλίνες να τον πιάσουνε στην αγκαλιά τους.

 — Τον καημένο το νέο! — είπε δυνατά η Μπιμπίκα και στέναξε μέσ’
απ' τα φυλλοκάρδια της.

Τον πήρε ο γιατρός μπράτσο το Νίκο και βγήκαν όξω στο δρόμο.
Έβγαλε ο Νίκος και του 'δωσ’ ένα τάλληρο.

 — Μην πειράζεσαι, είπε ο γιατρός, τα βρίσκουμε — και τόβαλε στην
τσέπη του.

Μέσ’ απ’ την κάμαρη ακούστηκε άξαφνα η στριγγλιάρικη φωνή της
γριά-καρακάξας της Χαρζανοπουλίνας:

 « Αχού, Βεργινία μου! τι κακό που σούρθε! Αχού, περιστεράκι μου!
και πού μας αφήνεις!» — —

και το ψεύτικο παράπονο του μυρολογιού της ξέσχισε το πέπλο της
σιγαλιάς και της νάρκης της φεγγαράτης νύχτας — — Ένα σκυλλί μέσα
σε μιαν αυλή ξύπνησε κι άρχισε να ουρλιάζη. . .

Ήτον αργά πια. Το φεγγάρι έγερνε να πέση πίσω απ' την Καστέλλα:
ήτονε μικρό τώρα, σα ζαρωμένο, σαν πιο θολό και πιο κόκκινο — ίδιο
μάτι πούχει κλάψει — —

Κ’ η Λιόλια;

Η Λιόλια ήτον πεσμένη από πολλήν ώρα χάμω, πίσω απ' το κρεββάτι,
στο μέρος που έστρωνε πάντα το βράδυ να κοιμηθή. . και θρηνούσε σα
νάθελε να σπάση η καρδούλα της — χωρίς κανείς να την προσέχη. . .

 — — — — — — — — — — — — — — — — — — — — — — — — — — — — — —

Τη σηκώσανε στις τρεις ταπόγευμα με το σταυρό και τα εξαπτέρυγα με
δυο παππάδες κ’ έναν ψάλτη: — ήρθε κ’ ένας άλλος, αψηλός και
ξερακιανός σαν τσίρος, μ’ ένα μαύρο παννί στόνα μάτι και πένθος
στο μανίκι για ψάλτης, κολλητηρτζής, που δεν εννοούσε να φύγη — —
κ’ έτσι πήγαινε μπροστά κ’ έψελνε κι αυτός για γούστο του με την
ελπίδα να μπαλωθή στο τέλος κανένα μονό. . . Πού μαζεύτηκαν τόσες
γυναίκες στο λείψανο! Τόσον καιρό που ζούσε η άμοιρη η Βεργινία,
ψυχή δε ρώταγε γι’ αυτήν και τώρα που πέθανε, τρέξανε σαν τα
κοράκια — άφησε πια τις Χαρζανοπουλίνες, μάννα και κόρες, και την
αδερφή της γριάς, την Κερ-Αριστείδαινα, και την Κυρία Ευρυδίκη:
αυτές δα ήταν απ τις πρώτες, σπιτικές σα να πούμε, στα μέσα και
στα έξω. . και πήγαιναν πίσω απ’ την κάσσα κολλητές, σα συγγενείς.
. . Το Νίκο τον είχε πιάσει μπράτσο ο μάστοράς του ο Πρίαμος κι
απ’ την άλλη μεριά ο Περικλής. Ήτανε φερμένα όλα τα παιδιά του
μαγαζιού. Ήταν κι αρκετοί φίλοι του Νίκου: ο Ντίνος, ένας
Τζαννέτος, ξυλογλύπτης κι αυτός, που σηκώθηκε κ’ ήρθε απ’ τη
Βάθεια, ο Ηρακλής που δούλευε στο σελλάδικο του Ντίππελ, ο Γιώργος
ο Ροντάκης, ο γλύπτης, κι ο Αντρίκος ο υποκελευστής με τη στολή
του. Ήταν και μερικοί απ’ τη γειτονιά και πρώτος πρώτος ο χοντρός
ο μπακάλης, ο κυρ Μπάμπης. Ο Μίμης δεν ήρθε — — Η Λιόλια πήγαινε
πιο πίσω με τη θεια Ελέγκω, που τα γέρικα της μάτια είχανε γίνει
σαν κόκκινες σταφίδες απ’ τα κλάματα για τη Βεργινίτσα της που την
είχε σαν παιδί της. Φορούσε ακόμη η Λιόλια το φορεματάκι πούχε σαν
πρωτοήρθε με μια μαύρη μπέρτα αποπάνω κ’ ένα παλιό καπέλλο πένθιμο
με μαύρα σταφύλια, που τόχε παρμένα η θεια Ελέγκω απ’ τη
σπιτονοικοκυρά της, και που την έκανε σα μεγάλη γυναίκα. . .

Πήγαινε η Λιόλια με βουρκουμένα μάτια, σκυφτή κάτω απ’ το βαρύ
καπέλλο. . . Ένα χάος ήτονε στο μυαλό της απ’ τα χτες τη νύχτα:. .
φέρανε μιαν κάσσα άσπρη με κάτι χρυσοχάρτινα σειρήτια και
τριανταφυλλάκια πάννινα και κάτι αγγέλους και δυο χέρια
χεροπιασμένα από πάφυλα, καρφωμένα απάνω στο καπάκι. . γέμισε το
σπίτι γυναίκες. . η γριά-Κλητήραινα με τις κόρες της
μπαινόβγαιναν. . της πήραν τα κλειδιά να βγάλουν καφέ και ζάχαρι.
. έσυραν το κρεββάτι (Αχ! το κρεββάτι με τη νεκρή τη Βεργινία)
στην άκρη — — Ίσαμε πούρθε η θεια Ελέγκω και την πήρε στην αγκαλιά
της δεν είχε πού νασταθή, πού να κλάψη. — — «Όλο μες τα πόδια μας
βρίσκεται αυτό το τζάτζαλο! Δε σηκώνει το χέρι της να βοηθήση σε
τίποτα. Πώς τα σιχαίνομαι αυτά τα χαραμοψώμικα! — τάχα συγγενής,
κι' ο Θεός να σε φυλάη. . .», είπε η Μπιμπίκα σε μιαν άλλη που
διόρθωνε τη Βεργινία μαζί με την Ευρυδίκη. . . «Έχει και μούτρα
και κλαίει! Αυτό που δεν ήθελε!», φώναξε η Ευρυδίκη αποπίσω απ’ το
δυστυχισμένο το κορίτσι, για να τακούση, καθώς έβγαινε να πάη στην
αυλή να κρυφτή απ’ τα μάτια τους. . . .

Της έβαλαν της Βεργινίας το νυφιάτικό της το κρεμ κι αποκάτω απ’
την πλάτη της τα στέφανα του γάμου: Αχ! σα σφαγμένο αρνί λύγισε το
νεκρικό κορμί της με το κεφάλι πεσμένο πίσω καθώς την πιάσανε να
τηνέ βάλουνε στην κάσσα — τη στιγμή που ξαναρχότανε μέσα η Λιόλια
— — Την κάσσα την απίθωσαν απάνω στο τραπέζι — στο τραπέζι
πούτρωγαν καθεμέρα και που τόχαν τώρα τραβηγμένο μες τη μέση. . η
Ευρυδίκη πήρε τα λουλούδια που ήταν απάνω στον κομμό στα πιατάκια
(τα λουλούδια της!) και τις μυγδαλιές, όλ’ ακόμα δροσερά κι
ολάνθιστα, και στόλισε το φέρετρο με πολύ γούστο. — — Δε βάσταξε η
Λιόλια και ξαναβγήκε στην αυλή να ξεφωνίση. . .

Δε φάγανε μεσημέρι. Κάποιος πήρε το Νίκο έξω. Η θεια Ελέγκω
έστειλε και πήρε απ’ το μπακάλη λίγες ελιές και ταραμά, σα
σαρακοστή που ήτονε, να φάνε. . μα δεν άγγιξε η Λιόλια. Οι
γειτόνισσες μπαινόβγαιναν ολοένα απ' της Κλητήραινας και στην
κάμαρη τη νεκρική όλο κ’ έψηναν καφέδες. . σηκώθηκε η θεια Ελέγκω
νταβραντισμένη κ’ έφερε και της Λιόλιας ένα φλυτζανάκι: δεν ήθελε
νάρθη στα λόγια μ’ αυτές τις παλιογλωσσούδες, τις ξαδιάντροπες,
ειδεμή ήξερε αυτή τι θα τους έλεγε! — Αχ, τι καλό που της έκανε
της Λιόλιας ο ζεστός καφές!

 — «Σερμπέτι τον έχουν οι σκύλλες: το ξέρω κ’ εγώ με ξένα
κόλλυβα!», είπε η θεια Ελέγκω εκεί που ρουφούσε κι αυτή το
μαυροζούμι της.

Πώς κάπνιζαν οι δυο μικρές κίτρινες λαμπάδες! — η μια στο
καντηλέρι κ’ η άλλη μες τη μποτίλλια — στο κεφάλι και τα πόδια του
νεκρού — με κάτι αψηλές φλόγες σκούρες πούχανε μέσα τους ένα
μεγάλο μάτι μελανό και κυττάζανε σοβαρά: γέμισε η κάμαρη με μια
βαρειά πένθιμη μυρουδιά απ’ αγιοχέρι κ’ έσταζαν απ' τα κεριά παχιά
δάκρυα κίτρινα σα χολή απάνω στην κάσσα και στο τραπέζι κι ως που
να πέσουν πάγωναν απανωτά και γίνονταν κάτι κρεμαστές πλεξούδες:
δάκρυα κοκκαλιασμένα. . .

«Κλαγκ! — πλιάτς!» έκαμε το κανάτι γεμάτο νερό πούσπασ’ η θεια
Ελέγκω έξω απ’ την πόρτα την ώρα που σήκωναν το λείψανο μέσ’ απ’
τους γαλάζιους αχνούς του λιβανιού. . .

. . . . . . . . . . . . . . . . . . . . . . . . . . . . . .

Μέσα σε μαρτιάτικα σύννεφα σκόνης — (Το ξέρετε δα πως το Μάρτη
στην Αθήνα παντρεύετ’ ο άνεμος με τη σκόνη και μέρα νύχτα έχουνε
φρενιασμένο κυνηγητό από δρόμο σε δρόμο, από σπητιού αγκωνή σ’
αγκωνή — χωρίς να τους κόφτη έναν παρά για τον κόσμο που τους
βλέπει — και βγαίνουν απ’ την πολιτεία και παίρνουν τους μεγάλους
δρόμους τους εξοχικούς ως πέρα στα βουνά και στη θάλασσα κάτω!) —
μέσα σε τέτοια ζωντανά σύννεφα σκόνης που τα δυνάστευε, περίτρομα
απ την ίδια τους λαχτάρα, η ποθερή ορμή τανέμου, ανέβαινε το μαύρο
ανθρώπινο μπουλούκι τη λεωφόρο Συγγρού. . και τα εξαπτέρυγα
πήγαιναν πλαγιαστά ενάντια του ανέμου ίδια κατάρτια καραβιού. .
και τα ζωντανά σύννεφα, που τανάδευε ανίκητη φρένα, πηγαίνανε μαζί
με τη συνοδεία των ανθρώπων που περπατούσανε να πάνε στο
μαντροπερίβολο του Χάρου, λες και τους σπρώχνανε να παν πιο
γλήγορα — γιατί Χάρος και γάμος τους ήταν ένα. . . Του Νίκου του
πόναγαν τα μάτια — απ' τον άνεμο και τη σκόνη, ή από δάκρυα που
δεν είχε κλάψει. . . Εκεί που τον πήγαιναν οι φίλοι κι ο αέρας τον
έσπρωχνε από πίσω μαζί με της νεκρής το φέρετρο, αισθανότανε σα
μια συνέχεια της ζωής που πέρασε με την πεθαμένη, αυτός ορθός κι
αυτή πάντα ξαπλωμένη — ζωντανός και νεκρή! — πάντα αυτός ορθός κι
αυτή κοιτάμενη — ήθελε δεν ήθελε. . όπως στη ζωή, έτσι και τώρα
στο θάνατο! Γύρισε πίσω να δη τη Λιόλια: πήγαινε κλαμένη,
βαστώντας το ξένο καπέλλο με τα δυο της χέρια, κι αυτή μαζί
σπρωγμένη πίσω απ’ το φέρετρο απ’ την ίδια δύναμη και κατάρα. .
και κοντά της έσερνε η Θεια Ελέγκω τα γεροντικά της πόδια. . .
Γύριζε ο άνεμος καμμιά φορά κ’ έφερνε πίσω την ψαλμωδία εκεινού με
το δεμένο μάτι, πούψελνε στον πιο αψηλό τόνο και μ’ όλη τη δύναμη
της μύτης του, για να τονέ βουβάνη τον άλλο ψάλτη. . του φάνηκε
πως έψελνε ολοένα: «Δόξα σοι ο Θεός! Δόξα σοι ο θεός ημών! Δόξα
σοι ο θεός!» και πως μ’ αυτό ήθελε να πη σαν από μέρος του: «Δόξα
το θεό!». . . Ο άνεμος έμπαινε κάτω απ’ τάσπρα φελόνια των
παππάδων και τα φούσκωνε. . και ταναποδογύριζε αποπάνω απ’ τα
καλυμαύχια τους και τους κουκούλωνε. . κ’ έτρεχαν κάθε τόσο
εκείνοι πούρχονταν αποπίσω να πιάσουν τανεμιστά παννιά σα φλόκκους
να τα κατεβάσουν: ίδιοι μασκαράδες με σεντόνια του φάνηκαν του
Νίκου άξαφνα οι παππάδες και τούρθε να γελάση δυνατά. . . Καθώς
έβγαιναν απ’ τη λεωφόρο Συγγρού, πέσανε μέσα σε μια σειρά άμαξες
κλειστές που γύριζαν απ’ άλλη κηδεία. Στάθηκαν ταμάξια να
προσπεράση το λείψανο της Βεργινίας: από μέσ’ απ’ ταμάξια κύτταζαν
κλαμένα μάτια και χέρια σηκώθηκαν και κάμανε σταυρούς κ’ έβγαλαν
καπέλλα για τη Βεργινία του! . . . . Τότε τούρθαν τα δάκρυα του
Νίκου κ’ έκλαψε με παιδακίσιο αναφυλλητό που του τάραξε όλο το
κορμί, γιατί συλλογίστηκε πως έχασε τη γυναίκα του που τη
λυπούνταν κ’ οι ξένοι μες ταμάξια: αλήθεια ήτονε σπουδαίο πράμα να
χάση κανείς τη γυναίκα του!

 — Μην κάνης έτσι, κοτζάμ άντρας! — του είπε ο φίλος του ο Ντίνος,
που τον είχε πιάσει τώρα αυτός στη θέση του Περικλή.

Κι ο μάστορας απ’ την άλλη μεριά του λέει:

 — Αυτή τώρα πια γλύτωσε κι' ησύχασε. . . σάματις που θα πάμε κ’
εμείς! — Δε λες καλά που δε σ’ άφησε κάνα παιδί, νάχης τώρα
ντράβαλα στο κεφάλι σου.

Η κάσσα της Βεργινίας πήγαινε τον ανήφορο μπροστά, ξέμακρα απ’ τη
συνοδεία. . ο άνεμος της ξεμάλλιαζε τα κόκκινα μαλλιά της. . η
σκόνη πηδούσε χούφτες-χούφτες στο νεκρό της πρόσωπο και της το
φιλούσε. . η φωνή του ψάλτη με τόνα μάτι έκανε δρόμο για τον
ερχομό της. . .

Ως που να πάνε στην εκκλησιά του Νεκροταφείου τα μάτια του Νίκου
είχανε στεγνώσει — γιατί τον κύτταζαν κ’ οι γυναίκες! . . . — Το
καημένο το παιδί! έλεγε μια γριά μ’ ένα μαντήλι στο κεφάλι σε μια
χοντρή μεσόκοπη — άτυχο που ήτονε να πάρη άρρωστη γυναίκα — παιδί
πράμα!

 — Αμ τούχε ριχτή αυτή — Θεός σχωρέσ’ την ψυχή της! . . κι απέ
αυτός δεν τόχε σκοπό για στεφάνι· τονέ μπλέξανε βλέπεις τον
άνθρωπο. . αυτή φαινόταν από παντοτεινά φιλάρρωστη. Μου τόπε
έμεναν η Ευρυδίκη η καπελλού που ήτανε φιλενάδες. . .

 — Ποιος τα λέει αυτά — πετάχτηκε αποπίσω τους μιαν άλλη, μια
κιτρινιάρα με καπέλλο: Εγώ σας λέω πως δε θα πέθαινε η σχωρεμένη
μήτε σε δέκα χρόνια μέσα, μόνο την έφαγε το μαράζι —

 — Που δεν έκανε παιδί; ε; — τόχω ακουστά κι αυτό —

 — Τι παιδί και ξεπαιδί! — παιδιά έχει το βρεφοκομείο όσα θέλεις.
. ο λόγος είνε για το κορίτσι. . .

 — Για ποιό κορίτσι λένε; — — γύρισε πίσω της και ρώτησε μυστικά
μια που πήγαινε μπροστά κ’ είχε ταυτιά της πίσω, μια στεγνή και
λιγνή σα στέκα μπιλιάρδου.

 — Από μικρή κι από κοντή να φοβάσαι, είπε η πλαϊνή αυτηνής που
πρωτομίλησε.

 — Για τη Λιόλια δα λένε — κρυφολάλησε η χοντρή, απαντώντας στην
ερώτηση της στέκας.

 — Αμ δεν τάβλεπε θαρρείς η μακαρίτισσα! είπε δυνατά η κιτρινιάρα
— αυτή έσκασε απ’ το κακό της. . .

Πιο πέρα η Μπιμπίκα έλεγε στη γυναίκα του μπακάλη:

 — Αυτή σου είν' από ‘κείνες: Ο Θεός να φυλάη ταντρόγυνα! . . .

Κι ως πέρα πίσω φθάσανε τα κρυφολαλήματά των γυναικών που
χύνονταν, ίδια νερά από βρύσες αφημένες ανοιχτές, τον κατήφορο . .
(κ’ οι ανοιχτές κάνουλες πούτρεχαν ακατάπαυτα ήταν οι
Χαρζανοπουλίνες κ’ η Ευρυδίκη). . και τα ποταμάκια τα νερά έφερναν
ένα γύρο τη Λιόλια, που βρισκότανε σαν απάνω σε νησί, καθώς
πήγαινε ανίδεη με τη θεια Ελέγκω, σκονισμένη, ανεμορσυμένη. . . κι
όχι νερά ήταν, παρά δόντια λύκων αστράφτανε μέσ’ απ' αχνισμένα
στόματα ολόγυρα απ’ το θύμα, έτοιμα να το σπαράξουν. . . Πίσω-πίσω
περπατούσε μια χοντροκοπιά, με δυσκολία, βαρειανασαίνοντας κι
αγκομαχώντας. . κι άξαφνα το μυρίστηκε πως κάτι λεγόταν αυτού
μπροστά και μάζεψε τα ξύγκια της κ’ έτρεξε κι αυτή να σμίξη το
κοπάδι των λύκων. . κ’ έφαγε τα λυσσιακά της ως που να πιάση από
'να λόγο άκρες μέσες. . .

 — Καλέ για την Όλια λέτενε! — μπήκε κι αυτή στην κουβέντα — ο
κόσμος τόχει τούμπανο. . .

 — Λιόλια τη λεν, όχι Όλια!

 — Το ίδιο κάνει! — μια σαραντάρα δεν είναι; την ξέρω εγώ από
καιρό. . και να δήτε το τι μούπανε για κάποιον άλλον, που τάχει
λέει και με τους δυο κ’ έχει και δυο παιδάκια λέει ο άλλος —

Κι ως που να μπούνε στην εκκλησία, ο κόσμος σταλήθεια τόχε
τούμπανο. . .

 «Δεύτε τελευταίον ασπασμόν. .», έβγαλε ο ψάλτης μια ψιλή φωνή απ’
τη μύτη, που ξεπετάχτηκε, σαλευούμενη σαν τους χαρτένιους αϊτούς
όταν παίρνουν τη φόρα τους, ίσαμ’ απάνω στο θόλο με τους φεγγίτες
κι από κει ξανάπεσε κάτω και φτεροκόπησε σα νυχτερίδα, πάνω απ’ τα
κεφάλια των ανθρώπων, μες τη γυμνή εκκλησία που απηχούσε. Ο ένας
παππάς, ο πιο γέρος, κρύωνε κ’ είχε ρίξει αποπάνω απ’ το φελόνι
του ένα μαύρο μάλλινο σαλάκι που τούπεσε εκεί που φιλούσε. Τον
πήγαν οι φίλοι το Νίκο να φιλήση. Μα δεν είχε το νου του· μόνο σαν
έπεσαν τα μάτια του απάνω στα μαλλιά της Βεργινίας τα κόκκινα κι
αριά, πούταν τώρα σταχτιά απ’ τη σκόνη κι αναμαλλιασμένα, θυμήθηκε
το προσκέφαλο του κρεββατιού τους που ακκουμπούσαν τα κεφάλια και
των δυονών τους κ’ η πεθαμένη πέρναγε τα δάχτυλά της μέσα στα δικά
του τα μαύρα και πηχτά μαλλιά και του τα χάδευε και τούξυνε το
κεφάλι — και τότε ξαναβούρκωσαν τα μάτια του. . . Έκλαιγε η θεια
Ελέγκω με ξεφωνητά εκεί που φιλούσε. Τι θλιβερό που είναι το
γεροντικό το κλάμα! — βροχή νυχτερινή που δεν ελπίζει για ήλιο και
για ξαστέρωμα. Πήγε κ’ η Λιόλια και φίλησε μ’ αναφυλλητό και τα
χείλια της ακκούμπησαν απάνω στη μύτη της νεκρής πούτον κρύα και
κοφτερή σαν κόψη μαχαιριού. . .



&Ο γυναικοκαυγάς.&



Την έθαψαν πέρα στα «νέα», κοντά σ’ ένα σωρό πέτρες. Ένα-δυο
αγριολούλουδα απόμειναν ολόγυρα σταπορριχμένο χώμα που ξανασκέπασε
τον ανοιγμένο λάκκο. . και τρεμοπαλεύανε στον άνεμο. . .

 — — — — — — — — — — — — — — — — — — — — — — — — — — — — — —

 — Να δης, Κυρά γειτόνισσα, που πριν τους έξη μήνες, θάχουμε
καινούργια παντρολογήματα — είπε η Ευρυδίκη στη Χαρζανοπουλίνα,
καθώς περνούσε η συνοδεία απ’ τη γέφυρα του Νεκροταφείου — βράδυ
πια — από δυο-τρεις μαζί, σκόρπιοι εδώ κ’ εκεί. . .

 — Και πώς το λες αυτό Κερά μου; Μη σου πέρασε η ιδέα πως θα σου
κάνουμε χαλάστρα; Εγώ τις κόρες μου δεν τις έχω για τον τυχών. .
κι ούτε ψοφούμε γι’ άντρα σαν κάποιες άλλες, λυσσασμένες. .

 — Είπα εγώ τίποτα; άλλο πάλι τούτο! γι’ άλλο πράμα πήγαινα να σου
μιλήσω: μα όποιος έχει τη μύγα μυγιάζεται!

 — Αυτό που σου λέω 'γώ! κ’ εμείς άχερα δεν τρώμε! Εγώ, Κερά μου,
σε βλέπω και σ’ ακούγω κι ας κάνης την όσια Μαρία — και μη θαρρής
πως δε μαθεύουνται. .

 — Σα βάζη κανείς τη μύτη του παντού μυρίζεται και τις πομπές του
—

 — . . μόνο να κυττάξης να τα τριτώσης γλήγορα, γιατί όσο περνάει
η μπογιά σου. . .

 — Μαμά! έλα πάμε σπίτι, γιατί δεν τις ανέχομαι τις προστυχάντσες
— φώναζε η Μπιμπίκα που είχε τα νεύρα πολύ «λεπτότατα». . .

. . Και τραβήξανε, μάννα και κόρες, μπροστά με φούργια σαν τρεις
ξυλόκοττες ερεθισμένες. . .

 — Τι έπαθαν αυτές οι κανκάγιες και ξεφωνίζουνε — γύρισε κ’ είπε ο
μάστορας του Νίκου που πήγαινε μπροστά μαζί του και τούλεγε για
κάτι μαόνια που τα περίμενε τούτη τη βδομάδα ναρθούν από το
Τριέστι. . .

Γυρίσανε στο σπίτι η θεια Ελέγκω με τη Λιόλια και με μια
γειτόνισσα, τη γυναίκα του Κυρ Γιώργη του Καψοκέφαλου, του
παπλωματά. Το Νίκο τον πήραν οι φίλοι απ’ του Μακρυγιάννη, να πάνε
να φάνε σ’ ένα μαγαζί στην Πλάκα. Η Ευρυδίκη απόμεινε πιο κάτω,
στο σπίτι της, για να μη συναπαντηθή με τις Χαρζανοπουλίνες. Αυτές
είχανε γίνει καπνός απ’ τη γέφυρα του Νεκροταφείου —

Απέξω απ’ την πόρτα του σπιτιού ήταν τα κομμάτια του σπασμένου
κανατιού λες κ’ ήταν τα συντρίμμια απ' τη ζωή της Βεργινίας.

Αχ, τι κάμαρη ήτον τούτη! Πού η πάστρα και η ταχτοποίηση που
κρατούσε η Λιόλια! Τους ξανάρθαν τα κλάματα, της Λιόλιας και της
θειας Ελέγκως, σαν είδαν την ανακατοσούρα και ταδειανό κρεββάτι
της Βεργινίας, σπρωγμένο σε μιαν άκρη. . Έπιασ’ η θεια Ελέγκω με
τη γειτόνισσα, που ήτανε μια καλή γυναικούλα πονόψυχη, να
συγυρίσουνε λιγάκι, ναερίσουν το κρεββάτι. Εκεί που πασχίζανε
μαζί, την πήρε κατά μέρος η γειτόνισσα και της τάπε όλα, τα τι
λέγανε για το κορίτσι στο δρόμο οι γυναίκες. Έγινε η θεια Ελέγκω
θεριό μονάχο. Σαν αποτελείωσαν τη δουλειά τους, είπε της Λιόλιας:

 — Έλα μάζεψε τα ρούχα σου ναρθής σπίτι μου, στο μενούτο!

Δε μίλησε η Λιόλια, μόν’ άρχισε πάλι να κλαίη σιγαλά. . . Την ώρα
εκείνη φανερώνεται άξαφνα η γριά Κλητήραινα από πλάι να ρίξη μια
ματιά μήπως και μπήκε κανείς απέξω να κλέψη.

Της έγνεψε η παπλωματού της θειας Ελέγκως, με το μάτι, τάχα πως να
μην πη τίποτα για όσα της είχε ειπωμένα. Μα η Κερά Ελέγκω δεν
ήξερε καμώματα.

 — Ζωή σε λόγου σας! — χαιρέτησε καθώς μπήκε μέσα η
Χαρζανοπουλίνα· και βλέποντας τη Λιόλια που δίπλωνε τα ρουχαλάκια
της, γιάλισαν τα μάτια της και είπε:

 — Και για που τόβαλε το καλό το κορίτσι; Βλέπω και μαζεύεις τα
ρουχαλάκια σου!

 — Την παίρνω σπίτι μαζί μου. . τώρα πια τι δουλειά έχει εδώ! —
αποκρίθηκε πικαρισμένη, η θεια Ελέγκω, χωρίς να γυρίση να κυττάξη.

 — Αμή βέβαια! καλά κάνεις! Μιαν ώρ' αρχύτερα. Είσαι φρόνιμη
γυναίκα· γιατί ξέρεις ο κόσμος είναι κακός και λέει πολλά. . .

 — Και ποιος έχει να πη τίποτις για το κορίτσι; οι
παλιοπατσαβούρες;

 — Αρωτάς;! Τα τι σέρνει μονάχα εκείνη η Ευρυδίκη, η
αντροχωρίστρα, η μουντζουρωμένη! . . και πού 'σαι ακόμα! Κάλλιο
λέει να σου βγη το μάτι, παρά τόνομα!

Δε βάσταξε η θεια Ελέγκω απ’ την τόση υποκρισία:

 — Του λόγου σου, Κερά μου, που ξέρεις να μιλάς για τους άλλους να
κυττάξης να μη βγη τω δικώνε σου των κοριτσιών τόνομα που θα πης
για τη Λιόλια μου.

 — Των κοριτσιών μου;! Και ποιά είσαι εσύ που θα πιάσης τις κόρες
μου στο στόμα σου αυτάδισα!

 — Εγώ τις κόρες σου στο στόμα μου!; — φτου σας! σουρλουλούδες!

 — Σ' εμένα καλέ λες τέτοια λόγια; ξεφώνισε σαν παγώνι η γριά
Χαρζανοπουλίνα, πούχε κιτρινίσει απ’ το κακό της σαν τη ζαφουρά κ’
η ελιά της είχε ξεπεταχτή ολόρθη — σουρλουλούδες εμείς! Ξέρεις πια
‘μαι ‘γώ; Παλιοκούφταλο! Ξεδοντιάρα! Ίσια κι όμοια γινήκαμε τώρα
με τις ξενοπλύστρες, τις κουρβλούδες! Καλά λεν: «Όποιος
ανακατώνεται με τα πίτουρα τον τρων οι κόττες!». Μπα που κακό
συχισμό και ταραμό νάχης, όπως με σύγχυσες! Αχρόνιαγη. . . Μα θα
σου δείξω 'γώ με ποιάν έχεις να κάνης! . . και χύθηκ’ έξω απ’ την
πόρτα.

Μόλις είχε φύγει, ξανανοίγει η πόρτα και παρουσιάζεται η Ευρυδίκη,
πούχ' έρθει σούρπα σούρπα να δη τι θα γίνη με τη Λιόλια; θα φύγη;
θα κάτση;

 — Του λόγου σου, Κερά μοδίστρα, είσαι πούβγαλες τα λόγια για το
κορίτσι; — πετάχτηκε απάνω της η Κερά Ελέγκω, μόλις την είδε,
μανιασμένη καθώς ήτον απ' την άλλη. Κύττα καλά, κακομοίρα μου,
γιατί στο ξερριζώνω αυτό το τσουλούφι το λιγδιασμένο! Ακούς εκεί!
Σςς! —

 — Τι έπαθε τούτη! Λύσσαξες κυρούλα μου; Σα λύσσαξες να πας στον
Παμπούκη! Τι λόγια μου λογιάζεις αυτού πέρα; — Μας τάπε, νά τώρα
δα, εδωνά που στέκεσαι, η φιλενάδα σου η πλαϊνή — αμ «όμοιος τον
όμοιο κ’ η κοπριά στα λάχανα!» — εκείνη ντε πούχει τις δυο
πανούκλες, φωτιά να τις κάψη! . . .

 — Αυτή σούπε για μένα; Να σου φέρω μαρτύρους — πόσους θέλεις; —
τα τι έλεγε στο δρόμο που πηγαίναμε τη νεκρή;. . . Κερά Γιώργαινα!
— γύρισε κατά την παπλωματού — έτσι καλό νάχης! να χα — α — ρής το
στεφάνι σου και τα παιδιά σου! Πες! τι έλεγε η Χαρζανοπουλίνα; —
εκεί δανά ήσουν κ’ εσύ — πως τάχα πήγαν ο Κυρ Νίκος με το κορίτσι
και βραδιαστήκανε στην Καλλιθέα τάχα για λουλούδια — τους είδανε
λέει αυτές απ’ το παντζουράκι, εκεί που γύριζαν. . Και μόλις το
πήρε λέει χαμπάρι η σχωρεμένη: πως είχανε δηλαδή. . εμ
καταλαβαίνεις δα. .

( — Φτού — ού! Σκύλλες! — έκαμε, πνιγμένη από αγανάχτηση, η θεια
Ελέγκω.)

 — . . αυτό δα φαίνεται κι απ’ τα μάτια! . . πλάνταξε η καψερή απ’
το κακό της!

Η Λιόλια είχε κρυφτή πίσω απ’ το κρεββάτι και βαστούσε το πρόσωπό
της μες τα χέρια της.

 — . . Τέτοια λέγανε — στα μάτια μου! — όχι θα μου πουν εμένα! . .
. Αμ αυτές έχουνε βγάλει μπυοφύτη απ’ τη σκασίλα τους που δεν
ξεψυχούσε μιαν ώρα αρχύτερα η σχωρεμένη — — για να πιάσουν το
παλληκάρι στα βρόχια τους κι ολημερίς άναβαν κεριά — να μην δω
καλή μέρα! ξέρω 'γώ τι σου λέω: τάξερε κ’ η δυστυχισμένη, μου
τάλεγε μια μέρα με την ψυχή στα χείλη. . .

Ω, συφορά! Νά σου ξαναμπαίνει άξαφνα η Χαρζανοπουλίνα με τις δυο
της κόρες τώρα και με την αδελφή της την Αριστείδαινα για
επικουρία. Πώς τα φέρνει έτσι ο Θεός για να γίνωνται τα μεγάλα
πράματα σαν από μονάχα τους!

Από καιρό μπουμπούνιζε, μα τώρα ξέσπασε! . . .

 — Τι φωνές ήταν εκείνες! τι βρισιές! τι μαλλιοτραβήγματα. Τι ήταν
του Ομήρου οι ήρωες μπροστά σ’ αυτές τις γυναίκες που μάχονταν:
αγκώνας με στήθος, νύχι με μάγουλο, δόντι με κρέας, κλωτσιά με
κοιλιά!

Αν εβγήκανε ζωντανές απ’ αυτόν το γυναικοκαυγά οι Χαρζανοπουλίνες
κ’ η Ευρυδίκη, ήταν που τους παραστέκονταν κάποιες καινούργιες
ελληνικές θεότητες της Κουτσομπολιάς και της Κακογλωσσιάς: —
έκαναν κ’ οι άλλες το μέρος τους, και προπάντων της θειάς Ελέγκως
οι γροθιές καθώς ήταν απ’ τη σκάφη δε χωρατεύανε, μα πιο κατώτερα
πάντα, σαν την ομηρική την πλέμπα ολόγυρα στους ήρωες. . .

Η Λιόλια έτρεξε με τις φωνές έξω στο δρόμο. Άκουσαν οι γυναίκες
στις αυλές — πουν' ταυτί τους μαθημένο — και βγήκανε στις πόρτες·
μερικές κιόλας, που τις έτρωγε η περιέργεια, πήραν τον ανήφορο
ίσαμε μπροστά στο σπίτι. . . Είχε νυχτώσει πια. . . Ηύραν ευκαιρία
οι Χαρζανοπουλίνες με τη σύμμαχό τους να κάνουν ταχτικήν
υποχώρηση: δεν ηθέλανε να τις ιδούν οι προστυχάντσες, γιατί
βαστούσαν πολύ στην αξιοπρέπεια! — Τα χάλια τους! . . να τις
βλέπατε πώς ξεγλίστρησαν έξω απ’ την πόρτα να κρυφτούνε στη δική
τους! . . . Βγήκε κ’ η Ευρυδίκη, νικήτρια! Μα η νίκη της ήτονε
συφορά και χαλασμός αλάλητος: τίποτα δε βρισκόταν απάνω στο κεφάλι
της απ’ όσα τόχε φορτώσει το πρωί. Τη βάλανε στη μέση, το
γυναικομάνι πούχε μαζευτή, και την πήγανε με σούσσουρο τον
κατήφορο κι αυτή τους τάλεγε πια χωρίς πνοή, με τα χέρια, με το
κεφάλι το ξετσουλουφιασμένο, μ’ ό,τι της είχε απομείνει. . . Πήρε
κ’ η θεια Ελέγκω, τρέμοντας σύσσωμη απ’ τη χολή που την έπνιγε, τη
φοβισμένη Λιόλια με το μπογαλάκι της απ’ το χέρι και κλείδωσε την
κάμαρη και το κλειδί τόδωσε της πονόψυχης της Κερά Γιώργαινας να
το δώση του Νίκου άμα που θαρθή! . . .

Σε λίγο ήρθε ο Νίκος, συντροφεμένος. Βρίσκει την πόρτα κλειστή.
Εκεί που χτύπαγε, έφθασε η γειτόνισσα και τούφερε το κλειδί και
του τα πρόκαμε όλα με το νι και με το σίγμα. Πολύ του κακοφάνηκε
του Νίκου που έφυγ' έτσι η Λιόλια, χωρίς να την ιδή — μα δεν
ταπόδειξε ούτε στη γειτόνισσα, ούτε στους φίλους του — —

 — — — — — — — — — — — — — — — — — — — — — — — — — — — — — — — —

Κάθησε ο Νίκος κοντά δέκα μέρες, ολομόναχος στην κάμαρη την έρημη.
. . Στη θεια Ελέγκω δεν πήγε ολότελα γιατί ντρεπόταν εξ αιτίας της
Λιόλιας, γι’ αυτά πούχαν ακουστή. Έτρωγε όξω, σ’ ένα μαγαζί της
Πλάκας μαζί με το Ντίνο. . . Η γριά η Χαρζανοπουλίνα του ζήταγε
καθεμέρα το κλειδί για ναρχότανε με τις κόρες της να τούφτειαγνε
το κρεββάτι του. . να του συγύριζε την καμαρούλα τον. Δε θέλησε ο
Νίκος να τους αποδείξη τίποτα για όσα γίνηκαν και τους τόδινε το
κλειδί. . Σιγά-σιγά αρχίσανε να τονέ φέρνουνε βόλτα: κάτι
καλημερούδια πονετικά, πίσω ατ’ το παντζουράκι, κάτι χαμόγελα
ροδοζαχαρωμένα, κάποιος κεσές κυδώνι μπελτέ να γλυκαίνη το παιδί
το στόμα του κάθε πρωί. . . Η γριά δα τόχε απ’ ανέκαθε μέσα στην
καρδιά της το παλληκάρι για την προκοπή και την αξιάδα του. . και
κάθε τόσο να του λέη για τη σχωρεμένη τη Βεργινία που στάθηκε
άτυχη να μην τονέ χαρή τέτοιον αντρούλη που της χάρισε ο Θεός. .
και πετούσε κι από 'ναν πούντο για τη Λιόλια που καλύτερα να μην
ερχόταν ολότελα: όχι πως τα πίστεψε αυτά πούβγαλε εκείνη η
φτειασιδωμένη, η διπλοχωρισμένη, η παλιογλωσσού η Ευρυδίκη, αλλά
γιατί να δίνης αφορμή. . . Νά, αυτό το λιγοστό που της έκανε της
Βεργινίας η μικρή, τάχα δε θα τόκανε κ’ η Μπιμπίκα της — πούναι
και τόσο ψυχοπονετικιά! και χωρίς κανένα έξοδο. Ό,τι και νάναι, το
σπιτικό θέλει πάντα νάχη άνθρωπο με το νου στο κεφάλι αποπάνω του,
να ξέρη τη λάτρα του νοικοκύρη. . . Και «χα! — χα! — χα! — χα!»,
ξεκαρδιζότανε στα γέλοια εκεί που θυμόταν το τι είχαν πη για τη
Λιόλια πως θα την έπαιρνε λέει γυναίκα του, ο Κυρ Νίκος! Σου λεν
οστόσο κάτι πράματα! — σε καλό τους! . . . Του Κυρ Νίκου — να
περάση δα πρώτα λίγος καιρός, να ξεχαστούν οι πίκρες! — τούπρεπε
κορίτσι με μόρφωση, να την έχη σύντροφο, για καμμιά συμβουλή, για
ό,τι λάχη, να μη ντρέπεται να την πάη και πουθενά, να ξέρη να του
αναστήση τα παιδάκια του. Αυτά είναι πια τυχυρά . . .

Τα μυρίστηκε ο Νίκος.

Κι' αυτά ίσα-ίσα του άναψαν πάλι τον πόθο για τη Λιόλια. . και τις
άφηνε να λεν και να φτειάγνουν οι Χαρζανοπουλίνες, μόνο και μόνο
γιατί μ’ αυτά κι αυτά πύρωνε μέσα του ο πόθος για τη Λιόλια.

Τον έπιανε κ’ η Ευρυδίκη απ’ την άλλη τη μεριά και τονέ
καλαναρχούσε για τις τρεις καρακάξες, ψέλνοντάς τους τα κακά της
μοίρας τους, πως τάχατις αυτές σκότωσαν τη Βεργινία με τα λόγια
και με τα μάγια που της κάνανε για να τον περιλάβουν το νιό στα
βρόχια τους· έλεγε και για τη Λιόλια τα όσα σέρνει η σκούπα, μα με
τα ίδια προσεχτικά λογάκια σαν τις άλλες· και 'κεί που την πετούσε
τη σαΐττα της, τούρριχνε και του Νίκου μια ματιά, πούλυωνε το
μολύβι μέσα στην κουτάλα να το χύσης στο νερό να δης τη μοίρα σου!

Τα κατάλαβε κι απ’ αυτήν τη μεριά, ο Νίκος.

Και μ’ αυτά ίσα-ίσα φούντωσε τώρα μέσα στην καρδιά τον ο πόθος του
κοριτσιού, ξεχείλησ’ η λαχτάρα τον για τη Λιόλια.

Ήτον ολομόναχος στην κάμαρη το βράδυ. . κοιμότανε στο κρεββάτι
πούχε πεθάνει η Βεργινία (μόνο τις δυο πρώτες νύχτες κοιμήθηκε όξω
με το Ντίνο). . . Κάθε τόσο του φαινόταν πως θε νάβλεπε το λοφάκι
πούκανε της Λιόλιας το κορμί κάτω απ’ το πάπλωμά της, χάμω μπροστά
στο κρεββάτι. . έβλεπε πάλι μπροστά του τον κάμπο μετά λουλούδια.
. αισθανόταν τολόθερμό της στήθος σαν πουπουλένιο απάνω στο δικό
του και την πνοή της στο στόμα του σαν την άχνα του ζεστού ψωμιού.
. πάλι έμπαινε σταυτιά του η φωνή της, εκείνη η φωνή η αξέχαστη
κάτω απ’ τις μυγδαλιές και μέσα στο αίμα του έτρεχε η ίδια φλόγα η
γλυκειά και τούλυνε τα μέλη. . .

. . . . . . . . . . . . . . . . . . . . . . . . . . . . . .

Σε δέκα αέρες μέσα πήγε στης θειας Ελέγκως και πήρε τη Λιόλια και
την έφερε στο σπίτι.



&Το μουντό τραγούδι.&



Πώς την κατάφερε τη θεια Ελέγκω κι άφησε τη Λιόλια;

Της είπε πως θα την πάρη γυναίκα του; ή θέλησε το κορίτσι για να
πάη μαζί του;

Σαν ακούστηκε στη γειτονειά πως ξαναήρθε η Λιόλια στο σπίτι του
χηρευάμενου απάνω στα εννιάμερα της σχωρεμένης! — βγήκαν οι
γυναίκες στις πόρτες τους απ’ αγνάντια και με τα δυο τους τα χέρια
τραβούσαν τα μάγουλά τους κάτω απ’ τη ντροπή τους. . . Οι
Χαρζανοπουλίνες αμπαρώθηκανε μην τους χυθούν τα μάτια που θε
νάβλεπαν τη μουντζούρα πλάι τους. . . Η Ευρυδίκη έστριφε ολόγυρα
της σαν το φίδι που κυνηγάει την ουρά του. . . Μόνο η πονόψυχη η
Κυρά Γιώργαινα ερχότανε να δη τη Λιόλια κ’ η θεια Ελέγκω — μα
σπάνια κι αυτή. Ήθελε ο Νίκος να πιάση κάμαρη αλλού, μα χρώσταγε
τρία νοίκια και δεν μπορούσε να φύγη πριν να πάρη κάτι λεφτά που
τούμεναν απ’ τη δουλειά του. . .

. . . . . . . . . . . . . . . . . . . . . . . . . . . . . .

Η Λιόλια ήταν τώρα γυναίκα του Νίκου.

Η Ζωή της Λιόλιας έπιασε άλλο δρόμο τώρα — άλλαξε το σκοπό της τον
τραγουδιστό. .

Η ζωή είναι τραγούδι που σβύνει — — Η ζωή είναι ποτάμι που
κυλά. . .

Πώς τρέχει ένα νεράκι πούρχεται απ’ το βουνό ήσυχο και κελαϊδιστό
και στέκεται και βλέπει τον ήλιο και σιγοκυλάει μέσ’ απ’ τον κάμπο
και γλυκοκουβεντιάζει με τα λουλούδια που το χαιρετούν κι έξαφνα
φθάνει στην άκρη ενός γκρεμού και πέφτει αφρίζοντας σε δάκρυα
βουερά κάτω σε μια λίμνη κοιμισμένη και χάνεται στασάλευτά της
βάθη τα μαυροπράσινα; — πώς κάνει φτερά το τραγούδι της ψυχής που
λαχταρά και πετιέται κυματιστά πάνω απ’ τα σχοίνα και τις κορφές
των πεύκων και πάνω απ’ τα κίτρινα σπαρτά σαν τη σιταρίθρα και
άξαφνα βγαίνει ένα σύννεφο μπροστά στον ήλιο της ζωής και το
τραγούδι μουντώνει και γίνεται βαρύ κι αργό με τη φωνή
γονατισμένη; — έτσι και της Λιόλιας η ζωή τώρα μονομιάς απ' τη
βουή του πόνου έπεσε σε βάθη κοιμισμένα — έτσι και το τραγούδι της
ζωής της απ’ τον ήσκιο βάρυνε, μούντωσε και τσάκισε — —

Απ’ την ημέρα που ξαναπάτησε το πόδι της στην κάμαρη πούχε πεθάνει
η Βεργινία, σκοτείνιασ’ η ψυχή της: ζούσε σα μέσα σε κάποιον από
'κείνες τις συννεφιασμένες νύχτες, τις ασάλευτες και ναρκωμένες,
με περίχυτο ένα φως χλωμό απ’ το πνιγμένο το φεγγάρι. . . Κ’ έτσι
πέρασε η ζωή της εφτά μήνες χωρίς να βγη απ’ αυτό το ησκιόφωτο. .
κάτω απ’ το παντοτεινό πέπλο το συννεφένιο η θλιμμένη αποφεγγιά
του βάραινε περισσότερο την ψυχή της παρά νάκανε σκοτάδι —

Αυτό το συννεφένιο πέπλο ήτον ο ήσκιος της Βεργινίας — —

Κι όπως ανοίγουν που και που τα νέφελα και φαίνεται το φεγγάρι που
ταξιδεύει λυπημένο κι αμίλητο σ’ ένα πέλαγος έρημο, πίσω απ’
ασημένια αέρινα βουνά κι αυτά πάλι κλείνουνε στο διάβα του και το
πνίγουν — έτσ’ ήτον και τις λίγες φορές που κουνήθηκε η ψυχή της
απ' τη νάρκη ναναλάμψη σε χαρά η θλίψη.

Μα κι αυτό το φεγγάρι της ψυχής της, όπως και τάλλο τουρανού ήτονε
γι’ αυτήν πάντα το πρόσωπό της Βεργινίας, το κάτασπρο — από τότες
που την είχε πλανέψει από πάνω στο βουναλάκι. . .

Έξω ήτον καλοκαίρι: ήλιος ασπρόφλογος παντού . . βαθιά γλαυκή πέρα
η θάλασσα που έστελνε κάθε απομεσήμερο δροσερές πνοές κ’ έδερναν
ταπλωμένα ρούχα στις αυλές. . φρούτα. . τραγούδια τη νύχτα μες
τους δρόμους που ανοίγανε λιγωμένη αγκαλιά στου φεγγαριού το
σιγαλινόν ύπνο, τον ασημένιο. . λουλούδια. . κελαιδήματα πουλιών.
. σύννεφα μεγάλα σαν τρικάταρτα καράβια μ’ άσπρα παννιά σαν
κάτεργα παλιά, ασάλευτα στις ράχες των βουνών, και καμμιά φορά σα
Δράκοι κι αρχαίοι Θεοί που μπουμπούνιζαν πάνω απ’ τον Πάρνηθα και
τον Υμηττό . . . Και μ’ όλ' αυτά η Λιόλια — κι όχι μονάχα η
Λιόλια, μα κι ο Νίκος, ζούσανε μαζί σα μέσα σ’ ένα υπόγειο που
τους βάραινε το χαμηλό ταβάνι στο κεφάλι κι ο αέρας ο βαρύς στο
στήθος — —

Από 'κείνο το βράδυ που την είχε ξεγελάσει το φεγγάρι δε
λαμπάδιασε πια η ψυχή του κοριτσιού — όσο και να την έσφιγγε ο
αγαπημένος της μέσα στα δυνατά του χέρια — ολοδικήν του πια! —
ολόδικός της! — μ’ όση φλόγα και να κόλλαγε τα χείλια του στα δικά
της. (Αχ, εκείνο το κρεββάτι! — της Βεργινίας το φριχτό
κρεββάτι!). . . Μα ούτε κι ο Νίκος δεν ξανάνοιωσε απ’ τη ρόδινη
της σάρκα την ίδιαν άλαλη τη ευτυχία ολάκερου του είναι του που τη
θύμισή της την είχε πάρει μαζί του απ’ τον κάμπο, σα μοσχοβολιά
λουλουδένια αστέρευτη, και που ξεχείλιζε μέσα του ακόμα πιο
υπερδύναμη τις πρώτες δέκα μέρες πούμεινε στην κάμαρη μονάχος του
— μονάχος με τη λαχτάρα του. . . Και το περισσότερο αισθανόταν
αυτός απάνω του το σκοτεινό βάρος το πεσμένο στην ψυχή της Λιόλιας
κ’ έτσι καταλάβαινε πως κ’ η δική του η καρδιά ήτονε μολύβι κι
απάνω στη φλόγα των νιάτων του έπεφτε μια στάχτη — —

Άρχισε να μένη έξω απ’ το σπίτι το βράδυ αργά, να γυρίζη
ζαλισμένος απ’ το κρασί, καμμιά φορά και μεθυσμένος. Τσακωνότανε
συχνά πυκνά με τους φίλους και με τους γνωριμιούς του — το
περισσότερο για τη Λιόλια, που κάθε τόσο του πετούσαν κι από 'να
λόγο — και ξέσκαγε στη Λιόλια μ’ αγριομιλήματα και σπρωξιές. . .
Δεν ήτον ευχαριστημένος κι από λεφτά, γιατί του πήγανε πολλά για
το λείψανο, στα φάρμακα και στο γιατρό που δεν τον είχε πληρωμένον
ως τα τώρα. . κι ο μάστοράς του δεν ευκολυνότανε να του δώση κι
άλλη μπροστάντζα. . .

Μια βραδιά ανταμωθήκανε με το Μίμη — εκείνον το μαυροκίτρινο με
τανασκουμπωμένα χείλια που κυνηγούσε τη Λιόλια κ’ είχανε μαλλώσει
στο χορό της απόκριας· δεν είχαν ξανασμίξει από κείνην τη νύχτα.
Καθόντουσαν ο Νίκος, ο Ντίνος κι άλλοι τρεις σε μια ταβέρνα,
υπόγειο, κατά την Άγια Αικατερίνη — που την είχε κάποιος άλλος
φίλος τους, ο Γιάννης πούχε κάμει τραπεζιέρης στο «Άστυ» — και
κουτσοπίνανε μ’ ένα κιθαρόνι συντροφιά· είχανε βάλει κ’ ένα μπούτι
με πατάτες στο φούρνο για μεζέ που μύριζε όλο το μαγαζί: θάχανε
σουρώσει ίσαμε μιάμιση οκά ο καθένας τους. Νά σου άξαφνα ο Μίμης
που κατεβαίνει τις ασκάλες. Του φωνάζουν οι φίλοι του Νίκου,
πούτον και δικοί του, να τον κεράσουνε — γιατί δεν τόξεραν πως
ήταν ψυχραμένοι με το Νίκο. Χαιρέτησε ο Μίμης κ’ ήρθε κ’ έκατσε. Ο
Νίκος τον πήρε αψήφιστα το χαιρετισμό. Άρχισαν οι φίλοι να του λεν
του Μίμη για την κακοριζικιά του Νίκου που πήγε κ’ έκλεψε ένα
κορίτσι σαν το κρύο το νερό — ενού μηνός απόχηρος με πέντε δάχτυλα
θλίψη στο καπέλλο! — και το κρατάει λέει τώρα κλειδωμένο μες την
κάμαρη γιατί φοβάται μην του φύγη. Μεθυσμένοι ήταν και τάλεγαν
αρπαχτά ταστεία. Ο Μίμης κιτρίνισε, όπως το συνείθιζε άμα
ταραζότανε, μάλιστα για κορίτσι:

 — Μπας και τη λένε Λιόλια; είπε —

 — Αυτό νακούγεται! η Λιόλια, η περίφημη! — πετάχτηκ’ ένας απ’ την
παρέα. Ποιος μας τάλεγε τις προάλλες;

Τούρθε πολύ άσχημα του Μίμη. Τα θυμήθηκε όλα. Ίσως και νάλπιζε
ακόμα πως Θα τη συντύχαινε καμμιά φορά πουθενά τη Λιόλια.

 — Δε χρειαζότανε δα και μεγάλη φιλοσοφία! αυτό φάνηκε ξαρχής! —
είπε, γελώντας περιπαιχτικά.

Ο Νίκος ξεροκατάπινε: απ' τους άλλους τα δεχόταν τα λόγια για τη
Λιόλια, απ’ το Μίμη τούτανε φαρμάκι. Εκεί που σήκωσαν όλοι τα
ποτήρια να τσιγκρίσουνε, δίνει μια της κούπας του Μίμη τανάστροφα
και του την πετάει απ’ το χέρι. . Ως που να πης «Αχ»! — αρπάχτηκαν
κιόλας!

Έπεσαν οι φίλοι απάνω τους κι από παρακεί κάτι άλλοι στρατιωτικοί
— πούχανε δικό τους γλέντι ταχτικό σ’ αυτήν την ταβέρνα με κάτι
τραγουδάκια πούφτειανε ο ένας τους, «το σκαπανάκι» με τόνο μι, κ’
έβαζε τους άλλους και του τα τραγουδούσαν. . έπιασαν το Μίμη
τέσσαρες άντρες και τον πήγαν έξω, γιατί έκανε φόβο αυτουνού ο
θυμός, καθώς πάντα. . . Σα γύρισε σπίτι ο Νίκος, τη νύχτα, ήτον
ξεμέθυστος· μα καθώς έκανε να του μιλήση η Λιόλια, έτσι για το
τίποτα, σήκωσε το χέρι του και της έφερε μια γροθιά τανάμεσα στις
πλάτες που σωριάστηκε χάμω, μιαν οργυιά μακριά, και γόγγυξε χωρίς
να μπορή να πάρη αναπνοή για πολλήν ώρα — —

Ήτον κι αυτή μια απ’ τις ματιές που έρριχνε το φεγγάρι της ζωής
απ' της ψυχής της το συννεφιασμένον ουρανό.

Και πάλι πήρε αλλοιώς το σκοπό το μουντωμένο τραγούδι της ζωής
της: πιο βαθιά κρυμμένο ακόμα, σαν κάτω από νερά στον ήλιο, κάτω
από στάχια θημωνιές αψηλοστιβαγμένες, που πνίγουν τη φωνή του
γρύλλου αποκάτω τους, που ρίχνουν ήσκιο φωτεινό και πέφτει το
ξανθό το μεσημέρι και κοιμάται. . — έτσι καθώς έμενε τώρα η
Λιόλια, ώρες αλάκερες, καθιστή στην καρέκλα με τα χέρια λυτά στην
ποδιά της, ασάλευτη, λες και κοιμότανε μ’ ανοιχτά τα μάτια. .
καθώς σταματούσε άξαφνα εκεί που δούλευε και στύλωνε τα μάτια
μπρος της, με τη ματιά της κατά μέσα της σα να κρυφόβλεπε στα βάθη
του είναι της κάποιο μυστήριο που βλάσταινε, που την τρόμαζε η
σιγαλινή ζωή του, μα και που φοβότανε μην το ξυπνήση από τανθισμά
του το τρομαχτικό. . .

Περνούσαν οι μέρες της τώρα σαν όνειρο, σβηστές, γλήγορες κι αργές
ατέλειωτες: μέσα στο ίδιο πάντα κι ατέλειωτο όνειρο περπατούσε και
δούλευε στο σπίτι, μιλούσε του Νίκου σιγαλά και φοβισμένα. .
θωρούσε τον ουρανό τον καταγάλανο, τον καλοκαιριάτικο, κ’ έπεφτε
μέσα του σα μέσα σε μια θάλασσα και χανόταν. . . Καμμιά φορά που
σέρνονταν τα σύννεφα στη ράχη του Υμηττού, της φαίνονταν ερπετά
που άχνιζαν, ερχάμενα απ’ τη θάλασσα για να τη φαν, και ξεφώνιζε
τρομαγμένη — σα μέσα σ’ όνειρο. . . Κ’ εκεί που ήτον ολομόναχη
όλην την ημέρα, άκουγε να παίζη μακριά στον κάτω δρόμο ένα
οργανέττο — πούχε δη που το γύριζε ένας κουλοχέρης κ’ ένας άλλος
νέος χτικιάρης έτρεχε και μάζευε τις πεντάρες — κ’ έπαιζε τόσο
χαρούμενα τραγούδια και χορούς σαν κ’ εκείνο το βράδυ στο χορό —
σα μέσα σ’ όνειρο. . . Και σα νύχτωνε έβλεπε τάστρα στη
μαυροπράσινη σκοτεινιά τουρανού, που θέλανε να δούνε μέσα της με
μάτια γυαλιστερά και κρύα — σαν της Βεργινίας — και μερικά ήταν
κόκκινα σουβλερά. . κι όταν είχε φεγγάρι, έκλεινε τα μάτια της
περίτρομα να μην το δη, μα πάλι τάνοιγε άθελα, λες και της τάνοιγε
εκείνο με τα χέρια του, και τότε το κύτταζε, το κύτταζε: κ’ ήτον
το πρόσωπο της Βεργινίας πάντα μέσα του, το χλωμό με τα κόκκινα
μαλλιά και την έβλεπε με φοβερά μάτια ως μέσα στα σπλάχνα της. .
και λιγοθυμούσε καμμιά φορά κι απόμενε εκεί δα. . ως που
συνερχόταν πάλι ολομόναχη — σα μέσ’ απ’ όνειρο. . .

Είχαν περάσει τρεις μήνες απ’ το θάνατο της Βεργινίας. . .

Και πάλι πήρε άλλο σκοπό το τραγούδι της ζωής της (να δήτε τι
σκοπό που πήρε!), πάντα μουντωμένο καθώς ήτον, μα μ’ έναν αχνό
γαλάζιο σαν του λιβανιού χυμένον τώρα μέσα του, με κάτι σα
φτερουγίσματα εκείνων των αγγέλων των σκαλιστών στα τέμπλα
κάποιωνε ρημοκκλησιών, σα βήματα απάνω σε πλάκες ηχερές, σα λάμψες
από μάτια αγίων στυλωμένα και σα λυπητερό χαμόγελο της Παναγίας
ασάλευτο. . .

Είδε ο Νίκος την κατάστασή της Λιόλιας προχωρημένη πια: το κορμάκι
της το κοντυλογραμμένο κι απαλό που ξεχείλωσε, που βάρυνε με τη
μέση ανοιχτή, με το στομάχι της πάντα σαλευούμενο, τα προσωπάκι
της το λουλουδένιο σαν πρισμένο και κοκκινολεκιασμένο, που
χλώμιαινε κάθε τόσο απ’ τις λιγούρες και τις αποθυμιές, έβλεπε τα
μάτια της, τα γλυκά τα τζίτζιφα, σαν άστρα τώρα βουτηγμένα μέσα σ’
όνειρο συννεφένιο, να γεμίζουν άξαφνα δάκρυα για πόνους και
καημούς ανείδωτους που της στέλνανε μηνύματα τις πίκρες τους. . κι
άλλαξε ολότελα τρόπο μαζί της, γιατί γέμισε η καρδιά του από
εσπλαχνία και περηφάνεια — — απ’ την εσπλαχνία και την περηφάνεια
του αρσενικού του ζώου — για τα όσα υπόφερνε απ’ αυτόν το γλυκό
κορίτσι. Και συλλογίστηκε μες την τίμια και περήφανη καρδιά του
πως δεν έστεκε ναδικήση παραπέρα το πλάσμα που του παραδόθηκε όλο
για γυναίκα του, χωρίς νάν' αυτός ο αληθινός της άντρας. Ηρθε κ’ η
θεια Ελέγκω και του μίλησε του Νίκου στα σοβαρά, γιατί δε
βαστιόταν πια το πράμα απ’ τα λόγια του κόσμου:

 — Μια που θα το κάμης, παιδί μου — γιατ’ είσαι τίμιος άντρας,
αυτό δα το ξέρο — κάμε το! πριν να πάρη δρόμο. . και γίνη ρεζίλι
το κορίτσι. . .

Είχε βαρεθή σταλήθεια κι ο Νίκος τις ατέλειωτες κουσκουσουριές που
του χαλνούσαν την υπόληψη στη γειτονιά και των φίλων του τα αιώνια
πειράγματα κι αστεία. . και ταποφάσισε.

Βγήκε η άδεια για το γάμο με κάποια συρταφέρτα όμως για το λίγον
καιρό πούχε περάσει απ’ τη θανή της Βεργινίας: τα φρόντισε όλα, με
το μέσο ενός διάκου που γνώριζε στη Μητρόπολη, ο Περικλής ο
χοντρέλης, που τάχε χαλασμένα τώρα κι αυτός με το Μίμη κ’ ήθελε
και καλά και σώνει να γίνη αυτός κουμπάρος.

Έλαμψε πάλι για λίγον καιρό το φεγγάρι — το λυπημένο πάντα — στον
ουρανό της Λιόλιας: έβλεπε γύρω της πάλι γλυκό φως ασημένιο και
γλαυκό — όσο δεν τα σήκωνε τα μάτια της στον ουρανό της ψυχής της·
μα μόλις που τα σήκωσε κι αγνάντεψε το φεγγάρι, ήτον η Βεργινία
που την κύτταζε. . .

Είπε ο Νίκος με τον Περικλή να κάμουν τη στεφάνωση κάτω στην
Καλλιθέα, στην εκκλησίτσα της Άγια-Σωτήρας πάνω στο βουναλάκι, για
πιο ρομάντζα. Μα η Λιόλια δε θέλησε με κανέναν τρόπο: την έπιασαν
τα κλάματα με νευρικά ξεφωνητά και λιγοθυμιές που είδαν κ’ έπαθαν
ως που να την ησυχάσουν: (Αχ, εκεί δεν είχαν πάει; — στο βουναλάκι
απάνω, με το Νίκο ντροπιασμένοι, τότε που τους πλάνεψε το φεγγάρι
— εκείνην τη φριχτή βραδιά; εκεί δεν ήτον η Βεργινία, κρυμμένη
πίσω απ’ την εκκλησίτσα, μέσα στο φεγγάρι;). . .

Τους πήρε λοιπόν ένα πρωί ο Περικλής, χωρίς να πη που θα τους πάη,
λέγοντας τους μόνο κάθε τόσο, εκεί που πηγαίνανε με το τραμ των
Πατησιών: «Θα δήτε! θα δήτε σε τι όμορφο μέρος που θα σας πάω — θα
μου πήτε και μπράβο! . . τάχω όλα έτοιμα!». . και τους πήγε, μαζί
με τη θεια Ελέγκω και το Ντίνο, έξω στην Κυψέλη, πέρ' απ’ το ρέμα
που περνάει πίσω απ’ τη Σχολή των Ευελπίδων και το Ιππικό. Εκεί
παραόξω, που μόλις κάνουν πως αρχίζουν τα Τουρκοβούνια, απάνω σ’
ένα λόφο ολοστρόγγυλο κι ανοιχτόν απ' όλες τις μεριές, όλο θυμάρι
και βοτάνια του βουνού, άσπριζε μιαν εκκλησίτσα εξοχική, με τη
μάντρα της και το καμπαναριό της σα μοναστηράκι: λες και τους
γλυκοκαρτερούσε να παν, καθώς ανέβαιναν απ' το Πολύγωνο τον άσπρο
δρόμο της Σχολής και μέσ’ απ’ τα τρόχαλα της ρεματιάς. . . Άφησε ο
Περικλής το κουτί με τα στέφανα και τις λαμπάδες μέσα στο χαρτί
στη φύλαξη του εκκλησιάρη κ’ έτρεξε, να ειδοποιήση τον παππά που
καθόταν εκεί κοντά, πίσω απ’ το Εφηβείο και που τούχε μιλήσει με
σύσταση απ’ το διάκο. Μα δεν είχε ακόμα κατεβή απ’ το βουνάκι και
του φώναξε ο Νίκος με τον Ντίνο να σταθή ναρθούν μαζί του. . . Ως
που να γυρίσουν, καθήσαν οι γυναίκες στο προαύλιο απάνω σε κάτι
παλιές κολώνες μαρμαρένιες, πλαγιασμένες χάμω, απ’ τον παλιό καιρό
πούτον ο νάρθηξ όλο κι από τέτοιες, καθώς τους είπε ο εκκλησιάρης.
Η Κερά Ελέγκω είχε φουσκώσει απ’ το καμάρι της για τη χαρά της
αγαπημένης της της Λιόλιας, απ’ τον ανήφορο, απ’ την κάψα: ήτονε
Γιούλιος μήνας και φύλλο δεν κουνιόταν. . . Εδώ πάνω στον ήσκιο
της εκκλησιάς έκανε λίγη πρωινή δροσιά. Μα κάτω τα περιβόλια των
Πατησιών ως τον Πύργο της Βασιλίσσης και τους κάμπους πέρα του
Μενιδιού, παραδώθε τα Σεπόλια κ’ η Κολοκυθού, ο ελαιώνας κι
ολόγυρα τα βουνά του Δαφνιού τα κοκκινοχώματα κι ο Πάρνης που
τραβάει την ψυχή στα ψηλώματά του και στις βελουδόμαβιες
κλεισούρες όλα ε1χαν αρχίσει να ψήνωνται στον ήλιο. . κ’ η Αθήνα
που ξεχειλούσε με τα μύρια της τα σπίτια πίσω απ’ τον Άη-Γιώργη
και τα νταμάρια, λες και τάπερνε όλα σβάρνα, είχε απάνω της ένα
βαρύ πάπλωμα από αχνόν κιτρινοκόκκινο που κάποτε-κάποτε κάνανε
φτερά σαν πουλάκια κάτι πνιγμένοι ήχοι ως εδώ έξω. . κ΄έβγαζε
απομέσα της η Ακρόπολις, χρυσοφιλημένη απ’ τον ήλιο, και
γλαυκοφέγγριζε η θάλασσα πέρα κάτω με τα μαύρα κατάρτια του
Πειραιώς σαν τσίνουρα στο μάτι της και με την αέρινη την Αίγινα,
ψηλά στον ουρανό, σαν όνειρο. . .

Σηκώθηκαν τώρα, η θεια Ελέγκω με τη Λιόλια, να πάνε νανασπαστούνε
στην εκκλησιά. Μα δεν είχε εικόνες: ήτον όλη ασβεστωμένη! — μόνο
στο τέμπλο το ξύλινο που στέκονταν πάνω απ’ την Ωραία Πύλη δύο
άγγελοι σκαλιστοί, μαυρειδεροί, καμμιά φορά χρυσωμένοι, ήταν ένας
Άρχων Γαβριήλ κ’ ένας Άι-Γιάννης ο Πρόδρομος μ’ ένα καντηλάκι
αναμμένο ο καθένας μπροστά του. Κρύωσε η ψυχή της Λιόλιας εκεί που
πατούσε στις πλάκες τις ηχερές, σαν είδε την εκκλησιά έτσι γυμνή,
σαβανωμένη μες το σεντόνι του ασβέστη. Γύρισε κ’ η Κερά Ελέγκω,
πούχε το λόγο πάντα στα χείλη, κ’ είπε του εκκλησιάρη:

 — Δε μου λες πατέρα; χάθηκε κανένας χριστιανός να βάλη να
ζουγραφίσουνε λιγάκι τους τοίχους, να φτειάξη καμμιάν εικόνα, νάχη
ο κόσμος νανασπάζεται, να φέρνη κι από κανένα τάξιμο;



&Οι ασβεστωμένοι Άγιοι&



. . Κι ο εκκλησιάρης, ένα γεροντάκι κοντοστούπικο μ’ ένα πανωφόρι
που τόσερνε στις πλάκες, πράσινο απ’ την παλιοσύνη κι όλο κεριά
σαν τον ουρανό με τάστρα, με κάτι ψαρά γενάκια ολόγυρα στο κόκκινο
μουτράκι του και γυαλιά σα δάσκαλος κ’ ένα σκουφί μαύρο καλογερικό
στο κεφάλι, τις πήρε τις γυναίκες και τις πήγε μέσα στο ιερό και
τους έδειξε μια μεγάλη Παναγία στον τοίχο, την «Πλατυτέραν των
Ουρανών» με το Χριστό στα χέρια που κύτταζαν κ’ οι δυο σοβαρά και
μ’ ουράνια γλύκα. Και τους είπε τότε, μ’ ένα κρυφό χαμόγελο για τη
θάμαξη που θάκαναν και με μιαν ομιλία που τους φάνηκε πως άκουγαν
το διάκο να διαβάζη το Ψαλτήρι, πως η Παναγία αυτή που δεν υπάρχει
ομοία της εις όλην την οικουμένην ήρθε μόνη της κ’ εζωγραφίσθη
μέσα σε μιαν καμάρα ως είδος χάλασμα απ’ τους χρόνους των Εθνικών
κ’ έπειτα εκτίσθη η εκκλησία από αμνημονεύτων αιώνων· και κάτω απ’
τον ασβέστη είναι όλο και Άγιαι Εικόνες ιστορημέναι δια χειρός των
αγγέλων και ωσάν να είχαν κατεβή οι Άγιοι κατά σάρκα εκ των
ουρανίων σκηνωμάτων εν όλη των τη δόξη και λαμπρότητι και στέκουν
ορθοί κατά σειράν και τάξιν, εκ δεξιών και εξ ευωνύμων του θρόνου
της Παναχράντου Χριστοτόκου· επειδή παλαιόθεν δεν υπήρχε το
τέμπλον και ο ιερός ναός ήτον αδιαίρετος καθώς η μία Καθολική και
Αποστολική Εκκλησία. . . Και πήρε δρόμο, ο γέρος εκκλησιάρης, έτσι
για τον εαυτό του, σα να διάβαζε ένα παλιό συναξάρι, χωρίς να
προσέχη αν τον καταλάβαιναν οι δυο γυναίκες που τον ακούγανε
μανοιχτό το στόμα και με σταβρούς η θεια Ελέγκω κάθε τόσο. . κ’
έπειασε να τους αναφέρη για την παλιά ιστορία: γιατί ασβέστωσαν
την εκκλησία και πως απόμειν’ έτσι ασβεστωμένη και δεν την
ανιστορούσε ο Παππά-Βουλέτης που ήτον ιδιοκτήτωρ — όπως του τάχε
διηγηθή η μητέρα του που εχρημάτισεν οικονόμος του γέροντος Παππά-
Βουλέτη, θείου προς πάππου του τωρινού και πρώτου κτήτορος, εκ
Σφακιών της Κρήτης, ο και αγοράσας αυτός τον ιερόν ναόν για χίλιες
σφάντζικες κ’ ήταν και κελλιά πολλά με μάρμαρα λαμπρά, διότι ήτον
μοναστήρι σεβασθείς υπό των Τούρκων δια θαύματος της μεγαλόχαρης,
ώστε έπεσαν κ’ οι άπιστοι Αγαρηνοί κ’ επροσκύνησαν την
θαυματουργόν Εικόνα της. . κι ακόμη φαίνονται οι κολώνες και τα
μάρμαρα οπού ήτον άλλοτε. . . Έτυχε και πέθανε η Παππαδιά του
πρώτου Παππά-Βουλέτη και αυτός συμβουλευθείς από τον Πειρασμόν,
επήρε στο μήνα μέσα μιαν εξαδέρφισσάν της χήραν πολλά καλλίμορφον
στο σπίτι του και ο τότε Μητροπολίτης τον έκαμε αργόν για ένα
χρόνο. Όταν ήλθε το πλήρωμα του χρόνου, ηθέλησε κατόπιν πάλι δια
να λειτουργήση, όμως οι Άγιοι όλοι εν χορώ τον απηρνήθησαν,
δηλαδή, τον αγριοκύτταζαν ωσεί εν πυρί και ρομφαία: ο Άγιος
Γρηγόριος ο Θεολόγος και ο Άγιος Χαράλαμπος και ο Άγιος Ελευθέριος
σήκωσαν ο καθένας τους το βαρύ Ευαγγέλιον όπου εκρατούσαν να του
το ρίξουν κατακέφαλα· ο Άγιος Ιωάννης ο Πρόδρομος σήκωσε το ραβδί
με τον σταυρόν να τον πατάξη· ο Άγιος Μηνάς κ’ οι Άγιοι Θεόδωροι
και ο Άγιος Γεώργιος και ο Άγιος Δημήτριος κέντρισαν τάλογά τους
να τον ποδοπατήσουν και να τον λογχίσουν· η Αγία Αικατερίνη κ’ η
Αγία Βαρβάρα κ’ η Οσία Πελαγία απέστρεψαν το πρόσωπον τους απ'
αυτού. Τότε ο Σατανάς εσυμβούλευσε πάλιν τον Παππά-Βουλέτην,
επειδή τον κυρίεψε παντάπασι ο μεγαλύτερος Παππάς, και αυτός με
την πρόφαση νανακαινίση τον ναόν εκ βάθρων ασβέστωσε τας Αγίας
Εικόνας —

 — Χριστέ και Παναγιά! το μέγα Σου Έλεος! — ξεφώνισε η θεια Ελέγκω
περίτρομη, με το στόμα μια πήχη ανοιχτό για τα όσα άκουγε, κι
άρχισε τους σταυρούς τώρα γλήγορους κι απανωτούς, εξόν που σε κάθε
όνομα Αγίου πούβγαινε απ’ τα χείλια του εκκλησιάρη είχε κάμει κι
από έναν αργά-αργά λέγοντας μέσα σ’ ένα βαθύν αναστεναγμό: «η χάρη
σου! . . .»

 — Απέθανε όμως τον ίδιο χρόνο εις το πυρ το εξώτερον,
εξακολούθησε ο εκκλησιάρης, — ο Θεός κ’ η Παναγία να ελεήσουν την
ψυχή του! — και ο μικροανεψιός του, τωρινός Παππά-Βουλέτης
χρηματίσαντος μαχητής της Κρήτης και λοχίας, έλαβε την ιερωσύνην
και πήρε την εκκλησίαν και θέλησε δια νανιστορήση πάλιν τον ναόν
με τας Αγίας Εικόνας. Οι Άγιοι όμως δεν τον άφησαν. . . Ηθέλησε
δια να αντιγράψη την Πλατυτέραν των Ουρανών μεγαλώσαντος το ιερόν:
να φέρη την Αγίαν Τράπεζαν στη μέση, όπως το κανονικόν, δια να
περιφέρεται ο ιερεύς, επειδή τώρα είναι μες τον τοίχο, κάτωθεν της
θαυματουργού Εικόνας όπως αρχαιόθεν. Αλλ’ η Παναγία δεν τον
ηυδόκησε. . . Ήλθαν οι καλύτεροι ζωγράφοι των Αθηνών και εξ όλης
της Ασίας και της Σμύρνης, και μάλιστα δύο μοναχοί από το Άγιον
Όρος διάσημοι εις τον κόσμον κ’ εκοπίασαν και απηύδησαν: τα πινέλα
τους έσπαζαν κομμάτια κ’ έπεφταν οι τρίχες, τα χρώματα έσβηναν, τα
χέρια τους εκόπτοντο ωσάν με το μαχαίρι. Ο είς εξ αυτών ηθέλησε
δια να ξύση τον ασβέστη και παράλυσε από το ένα μέρος — —

 — Κύριε σώσον! έλεγεν η θεια Ελέγκω κ’ η Λιόλια έπεφτε απάνω της
μ’ ανατριχίλες κ’ έρριχνε φοβισμένες ματιές στους άσπρους
τοίχους. . .

 — Έχει πολύ μεγάλους Αγίους η εκκλησία μας! είπε ο εκκλησιάρης,
με κατάνυξη. . . και μη θαρρήτε πως επειδή δεν φαίνονται κάτω από
τον ασβέστη δεν υπάρχουν εδώ εις τον ναόν πανταχού παρών και τα
πάντα πληρών, δεν θέλουν δια να βλέπουν τας κακίας των ανθρώπων
και αποστρέφονται από τα όμματα των Βεβήλων του κόσμου. . . Όταν
έρχεται λείψανο σεβάσμιο, κανένα γεροντάκι εν αρετή βιώσας
καλοσύνες εν ονόματι Κυρίου ή γυναίκα κάνοντας οβολόν της χήρας
στους φτωχούς ή που στεφανώνεται καμμιά τίμια κόρη Παρθένος του
Χριστού, τότε ο ασβέστης στους τοίχους γίνεται ανάριος-ανάριος και
φαίνονται τα μάτια των Αγίων ωσεί αστέρες του στερεώματος και τα
χέρια τους ωσάν κρίνα του αγρού που ευλογούν. . και εις τον θρόνον
της εν μέσω την χορείαν των Αγίων εκ δεξιών και εξ ευωνύμων η
Υπεραγία ημών Δέσποινα, η Πλατυτέρα των Ουρανών, λάμπων ωσεί
πύργος δυσθεώρητος ευλογεί μαζί με τον γλυκύτατον Χριστόν. . .

Του είχαν έρθη τα δάκρυα τον εκκλησιάρη από τη φτερωμένη έξαρση
πούδινε στην ψυχή του η αγία Πίστη. . κ’ έβγαλε τα γυαλιά του και
σκούπισε τα κοκκινογυρισμένα μάτια του με το μανίκι του. Τον είδε
η θεια Ελέγκω κ’ άρχισε να κλαίη κι αυτή και σήκωσε την άκρη του
φουστανιού της απ' την ανάποδη και φύσηξε τη μύτη της.

 — Μια φορά, είπε πάλι μ’ ένα κρυφό αναγάλλιασμα στη φωνή του,
ανήμερα της Αγίας Γεννήσεως του Χριστού αρρώστησε ο ψάλτης ο
δεξιός — τον αριστερό τον κάνω εγώ — και δεν είχαμε δια να γίνη
Λειτουργία ειμή μόνον ένας μαθητής του Σχολείου που δεν ήξερε να
ψάλλη. . κ’ έξαφνα γέμισε η εκκλησία ουράνιους ψαλμούς και το
εκκλησίασμα των πιστών έπεσαν όλοι στα γόνατα καθώς οι εθνικοί
στρατιώται και ο Εκατόνταρχος εις την Αγίαν Ανάστασιν του Σωτήρος
ημών. . .

Άκουγε η θεια Ελέγκω κλαίγοντας από χαρά πια, άκουγε κ’ η Λιόλια
σαν παγωμένη τώρα από μιαν ακατανίκητη ανησυχία κ’ έναν τρόμο
κρυφό. . .

Γυρίσανε σταναμεταξύ οι τρεις νέοι με τον Παππά-Βουλέτη, έναν
άντρα ίσαμ’ εκεί πάνω με μια μεγάλη ψαριά γενειάδα, κατάμαυρη
ολόγυρα στο στόμα, με χοντρά φρύδια σπαθωτά σαν του κοράκου το
φτερό και μάτια γιαλιστερά σαν κάρβουνο σχιστό, που να τούβγαζες
το καλυμαύχι και να τούβαζες μαντήλι μαύρο στο κεφάλι, Θα νόμιζες
πως βρίσκεσαι στο Θέρισο.

Εκεί που γινόταν η στεφάνωση κ’ η θεια Ελέγκω έκλαιγε φωναχτά απ’
τη συγκίνησή της και γιατί τόχε πάρει πια σκοινί γαϊτάνι απ' τις
ιστορίες του εκκλησιάρη, η Λιόλια ήτονε σα χαμένη απ' τον εαυτό
της κι όλο κρυφόβλεπε κατά τους τοίχους μήπως και ξανοίξη τα μάτια
των Αγίων ή τα χέρια τους να ευλογούν. Αχ, δε θα την ευλογούσαν
αυτήν, παρά θα την κύτταζαν άγρια σαν τον Παππά-Βουλέτη! . . . Μα
δεν έβλεπε τίποτα, παρά τους τοίχους άσπρους σεντόνι. . . Μία
στιγμή μονάχα της φάνηκε πως είδε μια μαυροφόρα με το χρυσό το
στέφανο πίσω απ’ το κεφάλι σε μιαν άκρη του θόλου, πάνω από ’να
φεγγίτη, που την κύτταζε αυστηρά και το πρόσωπό της ήτον κάτασπρο
κι ασάλευτο σαν της νεκρής της Βεργινίας. . και την έκοψε κρύος
ίδρωτας. . κ’ έρριξε πάλι τα μάτια της στο βάθος του ιερού, μέσ’
απ’ την ανοιχτή Πύλη τον τέμπλου κ’ είδε την Παναγία που την
κύτταζε — — αυτή και ο μικρός Χριστός — με απερίγραπτη λύπη. . .

Μια ματιά ήτον πάλι κι αυτή του φεγγαριού πίσω απ’ τα σύννεφα
τουρανού της ψυχής της. . .

Βγήκαν απ’ την εκκλησία, άντρας και γυναίκα πια ο Νίκος κ’ η
Λιόλια, και κατέβηκαν το βουνάκι και μπήκαν όλη η συντροφιά μαζί
σ’ ένα ξενοδοχείο της οδού Πατησίων κ’ έφαγαν ο καθένας ό,τι
ήθελε, μ’ έξοδα του κουμπάρου του Περικλή. . . Έπειτα χωρίσανε
στην Ομόνοια απ’ τη θεια Ελέγκω, που ήταν όλο ευκές και δάκρυα,
και συντροφεμένοι από τους δύο νέους, το καινούργιο αντρόγυνο,
γυρίσανε μέσα στην κάψα του απομεσήμερου, ντάλλα καλοκαίρι, στη
Γαργαρέτα, στο σπίτι τους, στην κάμαρη της Βεργινίας τη φρικτή —

. . Και ξανάκλεισαν πάλι τα σύννεφα μπρος απ’ το φεγγάρι της
ψυχής —



&Η κερένια κούκλα&



Στους εφτά της μήνες, εκεί πούπλενε η Λιόλια πεσμένη απάνω στη
σκάφη, την έπιασαν άξαφνα οι πόνοι. Ήτον αυτού δα, για την καλή
της τύχη, κ’ η πονόψυχη η Κερά Γιώργαινα και την εβοηθούσε στο
περέχημα — η μόνη φιλενάδα της που την είχε πια σαν άλλη μητέρα:
αυτή την έπιασε στα χέρια της, εκεί που ξεφώνιζε και τσάκιζε σε
δυο σφίγγοντας με τα δυο της τα χέρια την κοιλιά της, και την πήγε
στην κάμαρη και την έβαλε στο κρεββάτι και την παραστάθηκε. . .

Σε μιαν ώρα μέσα γέννησε.

Τόπιασε η Κερά Γιώργαινα στα χέρια της το παιδί που γεννήθηκε
χωρίς πνοή: χλωμό-χλωμό, σαν από κερί ασπροκίτρινο με τα χειλάκια
του και ταυτάκια του και τα δαχτυλάκια των ποδιών και των χεριών
του μελανιασμένα, μαβιοκόκκινα. . . Το χτύπησε η Κερά Γιώργαινα
πίσω στις πλάτες και στις πατούνες, το τράνταξε, του πέταξε νερό
στο μουτράκι του με το στόμα της. . και σα δεν ανάσαινε μ’ όλ'
αυτά, του φύσηξε δυνατά μέσα στο στοματάκι τον και μονομιάς
φταρνίστηκε. . και σιγά-σιγά ρόδισε, μα μόλις — όσο ροδίζει εν’
άσπρο τριαντάφυλλο — κ’ έζησε. . κι άρχισε να κλαίη αχνά, καθώς
μπήκε στη ζωή. . .

Σαν κερένια κούκλα ήτον το τσαμένο, σαν κούκλα πούβγαζε και λίγη
φωνή άμα τηνέ ζουλούσαν. . .

 — Κοριτσάκι είνε Λιόλια μου, μα ότι και νάναι να σου ζήση και
σπιτονοικοκυρά! Δεν έχει τίποτα· μόνο λιγουλάκι χλωμούλι πουν’ εξ
αιτίας που γεννήθηκε πριν τον καιρό. Αυτή θέλει όλο και στα ζεστά
και να τη δης που θα σου γείνη θρεφτάρι. . .

Και τόλουσε το νεογνό μέσα σε χλιαρό νερό, πούτρεξε και τόφερε από
το πλυσταρειό, κ’ έπειτα το τύλιξε μέσα σε λίγο μαλλί, που το
τράβηξε απ’ το στρώμα, και σε κάτι φανελλίτσες πούψαξε και τις
ηύρε μέσα στον κομμό, παλιές της Βεργινίας, και το φάσκιωσε με τα
παννάκια πούχε η Λιόλια ετοιμάσει κάτι λιγοστά, από καιρό, και της
τόβαλε της Λιόλιας στο κρεββάτι. . .

Κοιτόταν η Λιόλια, πονεμένη και χλωμή στο κρεββάτι, ολομόναχη,
χωρίς να ξέρη τίποτα ο Νίκος, χωρίς τη θεια Ελέγκω κοντά της,
γιατί κανείς δεν τόβαζε με το νου του αυτό το ξαφνικό. . έτσι γερή
και δυνατή που ήτον. . .

Ως που να πάη και νάρθη η Κερά Γιώργαινα που πετάχτηκε σπίτι της
να πάρη κάτι χρειαζούμενα για τη λεχώνα και για το παιδί: κάτι
βαμπάκια, κάτι στύψες, λίγο γλυκοπόδιο, μια χούφτα γλυκάνισο να
βράση του παιδιού, που τάχε απ’ τις δικές της γέννες, πλάκωσαν κι
άλλες γειτόνισσες — γιατί άλλο δεν είναι να τις τραβήξη, όπως το
κρέας τη μύγα και το ψάρι τη γάτα, από λείψανο και γεννητούρια κι
όπου φανή η Κερά Γέννα κι ο Κυρ Χάρος σέρνουν όλο το γυναικομάνι
αποπίσω τους, όπως ο Φασουλής κι ο Καραγκιόζης τη μαρίδα. Πλάκωσαν
το λοιπόν αυτές όλες — που δεν πατούσαν το πόδι τους καμμιά τους
στο σπίτι της Λιόλιας κ’ ήρθαν τώρα τάχατες να φανούνε χρήσιμες κι
αυτές σε μιαν περίσταση, γιατί πού ξέρεις πως τα φέρνει ο Θεός
καμμιά φορά και σου χρειάζεται κ’ εσένα η βοήθεια ταλλουνού! — και
πέσανε μελίσσι πάνω απ’ το παιδί: Μοίρες να το μοιράνουν, εκεί που
τόχε πάρει η Κερά Γιώργαινα πάλι στα χέρια της να το ξεφασκιώση,
να του βάλη λίγο γλυκοπόδιο και καινούργιο βαμπάκι πούχε φέρει απ'
το σπίτι — κ’ έλεγαν πια η καθεμιά το μακρύ της και το κοντό της:

 — Χριστέ μου! για παιδί. Καλέ τι γατί 'ναι τούτο;!

 — Δε μου το πιάνει εμένα το μάτι μου! δεν είναι για ζωή! Μπά —
μπα — μπα — μπά — μπα!

 — Αμή λίγο τόχεις; ποιός ξέρει με τι φόβους και τι καρδιοχτύπια
σπάρθηκε. Για στάσου! πότε πέθανε η Βεργινία;

 — Είχε δώδεκα ο Μάρτης. Τώρα έχομε, πόσες Οχτώβριο, δώδεκα του
μηνός (και μετρούσε γλήγορα τους μήνες στα δάχτυλα, απομέσα της):
δεν έκλεισαν καλά-καλά εφτά μήνες.

 — Καταλαβαίνεις τώρα;! Ζωντανή ήτον ακόμα καλέ η μακαρίτισσα,
ζωντανή και τάβλεπε. . Αχ, κακό που την ηύρε! . . . Πώς τα βαστάς,
Θε μου, τα κεραμίδια ξεκάρφοτα — ά;. .

 — Για δες το καλέ τι κίτρινο πούναι, πετάχτηκε μια γεροντοκόρη
σταφιδιασμένη με φριζέ και με σάρπα στο κεφάλι. . ίδια κερένια
κούκλα!

 — Για να δω κ’ εγώ ποιά είν' αυτή η κερένια κούκλα; φώναξε μια
κοντή που τάκουσε καθώς έμπαινε στην πόρτα κ’ έσπρωχνε τις άλλες
που στέκονταν πάνω απ’ το κεφάλι της Κερά Γιώργαινας για να δη.

 — Κερένια κούκλα! καλά λες! Μωρ' τ’ είναι τούτο; Μπααά!

Κι άξαφνα πετιέται μια ξεμπερδεμένη που ήτον η πρώτη κ’ η καλύτερη
μέσα στο συρφετό, μια φιλενάδα της Ευρυδίκης (που την είχε στείλει
εκείνη επί τούτο για να της πη τα μαντάτα), με μεγάλη μυστικότη,
να μην ακούση η Λιόλια:

 — Καλέ δε βλέπετε που μοιάζει της μακαρίτισσας;!

 — Κάλε — κάλε — κάλε! ίδια! ίδια η Βεργινία, φτυστή! είπε ένα
γραΐδιο με φακιόλι.

 — Μπώ — μπώ — μπώ!!! έκαναν οι άλλες, η Βεργινία!!

 — Για δες κατάρα!

 — Εκ Θεού! Εκ Θεού!

 — Νά και τα μαλλιά της τα κόκκινα!

 — Αμ το μάτι! τί σου λέει το μάτι;

 — Έχει και τα κόκκαλα τα πεταγμένα κάτω απ’ τα μάτια! . . .

Η Λιόλια χωρίς νακούη τι λέγανε στην άλλη άκρη πούχε τραβήξη η
Κερά Γεώργαινα το τραπέζι κ’ εκεί απάνω είχε όλα του παιδιού τα
πράματα — αισθάνθηκε με της μητέρας τη μαντική ψυχή πως κάτι
τρομερό γινόταν εκεί αποπάνω απ’ το παιδί της, αισθανόταν τις
ματιές των γυναικών που περνούσαν πάνω απ' το κορμί της σαν πνοές
παγωμένες, σαν ξουράφια που άγγιζαν ξυστά το πρόσωπό της. . κι
ανατρίχιαζε σύσσωμη. . — κι η καρδιά της είχε γίνει
κρούσταλλο. . .

Μόλις έφυγαν οι Μοίρες, φώναξε της Κερά Γιώργαινας και της ζήτησε
το παιδί. Της τόφερε η Κερά Γιώργαινα, σα μουδιασμένη τώρα κι αυτή
απ’ τα όσα είχε ακούσει. Χωρίς να τηνέ ρωτήση τι έλεγαν οι
γυναίκες, κύτταζε η Λιόλια, κύτταζε το παιδί, βούλιαζε τη ματιά
της μέσα στην κερένια σάρκα του, λες κ’ ήθελε να βγάλη απομέσα
κάποιο φριχτό μυστικό πούχανε δη εκείνες, ψηλαφούσε με τη ματιά
της το προσωπάκι το χλωμό, σα νάθελε να μαζέψη αποπάνω του τα
λόγια των γυναικώνε: μαυράδια που το λέρωναν. . κ’ έξαφνα εκεί που
κύτταζε πέρασε μπρος απ’ τα μάτια της ένα χλωμό φεγγάρι και φώτισε
του παιδιού το πρόσωπο. . και τότε είδε. . και κατάλαβε κ’ έβγαλε
μια φωνή — και λιγοθύμησε. . .

Αυτή η ματιά του φεγγαριού ήτον πιο τρομερή απ’ όλες τις άλλες. .
.

Σαν ήρθ' ο Νίκος σπίτι, μεσημέρι περασμένο, ήτον κατακίτρινος: του
τάχαν προφτασμένα οι γυναίκες τα γεννητούρια του παιδιού του και
πως δεν ήτονε για ζωή, εφταμηνίτικο καθώς ήτον και καλύτερα, γιατί
και να ζούσε δεν θα το χαιρόταν ούτ’ αυτός ούτ’ η Λιόλια επειδής
που μοιάζε πολύ της μακαρίτισσας. Έτσι είναι αυτά, γιατ’ είν' ο
ήσκιος της σχωρεμένης βλέπεις ακόμα μες το σπίτι. . εμ πάντα, όσο
δεν έχει κλείσει χρόνος. . .

Φίλησε ο Νίκος τη Λιόλια κ’ έκαμε να της πη ένα δυο λόγια
παρηγοριάς, μα κι αυτός ο ίδιος παρηγοριά ζητούσε. . . Όταν πήγε
να δη το παιδί που κοιμόταν ασάλευτο σαν κούκλα από κερί, με τα
δαχτυλάκια του και τη μυτίτσα του και τα ματόφυλλα σαν ψεύτικα,
τρόμαξε κι αυτός απ’ τη μεγάλη ομοιότη με τη νεκρή τη Βεργινία. .
. Είχ’ ελπίδα μέσα του ως τη στιγμή αυτή πως ήτανε μόνο λόγια των
γυναικών απ’ την κακία τους — κ’ έσκυψε το κεφάλι σαν κάτω από
μιαν κατάρα του Θεού. . .

Την άλλη μέρα το πρωί πήγε και του αγόρασε μιαν κούνια.

Το μωρό άνοιγε το στόμα του να κλάψη, χωρίς να βγάζη σχεδόν φωνή,
σα μια κούκλα πούχε χαλάσει ο μηχανισμός της. Δεν ήθελε με κανέναν
τρόπο να πιάση το βυζί της μάννας του, παρά ό,τι τούδιναν πια με
το κουταλάκι ή με το ρογοβύζι, κι αυτό, το περισσότερο, το
ξερνούσε: — θάλεγε κανείς πως κι απομέσα του ήτον κούκλα γεμάτη
πίτουρα που άμα μια φορά μουσκέψουνε δεν πίνουν πια. . .

Σαν ήρθε η θεια Ελέγκω και το είδε καταλυπήθηκε και κούνησε
απελπισμένα το κεφάλι της.

Έτσι του βγήκε σ’ όλην τη γειτονιά τόνομα: «η κερένια κούκλα».

Κι όσο περνούσαν οι μέρες, η Κερένια Κούκλα αντί να μεγαλώνη,
ζάρωνε, αδυνάτιζε, γινόταν πιο κερένια. . . Έφερε ο Νίκος τον
παιδίατρο κ’ είπε πως είναι ατροφικό.

Κ’ η Λιόλια το κρατούσε στην αγκαλιά της ολημέρα: κι αλήθεια σαν
κούκλα ήτονε μέσα στα χέρια της που κι αυτή κοριτσάκι ήτον ακόμα
κ’ έδειχνε σαν κοριτσάκι πούπαιζε κ’ έκανε τη μητέρα. . .

Και την έσφιγγε η Λιόλια — που δεν έπαιζε ποτέ της κούκλες — την
κερένια της την κούκλα μ’ όλο το πάθος που αισθάνονται τα
κοριτσάκια για τις μεγάλες κούκλες τους. Μα συνάμα την αγαπούσε
πιο βαθιά από την κάθε μητέρα που τρέμει για το ζωντανό της το
σπλάχνο, το παιδί της — την αγαπούσε αλλοιώς παρ' ανθρώπινα,
υπερφυσικά: Αχ, αυτό το κερί που ήτονε ζυμωμένο το κουκλάκι της,
ήτον κερήθρα βγαλμένη απ’ της ψυχής της την κυψέλη πούχε
στραγγίζει απ’ αυτήν το μέλι της ευτυχίας της όλο! . . κ’ έκλεινε
τα μάτια της για να μην ιδή ταχνάρι το φριχτό που άφησε η άλλη
απάνω σ’ αυτό το μαλακό κερί της ψυχής της. . και πάλι τάνοιγε και
το τήραγε και της ερχότανε να ξεφωνίση, γιατί έβλεπε πως το'χε
κάμει πια δικό της η άλλη, πως τόχε βαθιά σημειωμένο με το νεκρό
της το πρόσωπο για σφραγίδα. . και τόσφιγγε στο στήθος της μην της
το πάρη. . κι αυτό άνοιγε το στόμα του να κλάψη, μα έβγαζε μονάχα
μιαν άχνα σα να της έλεγε κάτι από μέρους εκείνης της νεκρής της
άφωνης. . .



&Τα τρία κεράκια&



Είχαν περάσει είκοσι μέρες απ’ τη γέννηση της Κούκλας.

Ένα δειλινό, εκεί που καθόταν και θωρούσε το παιδί της με την ψυχή
της όλη απάνω του, πήρε μιαν απόφαση μεγάλη: Μόλις φάνηκε στην
πόρτα η Κερά Γιώργαινα πουρχόταν πάντα, κάθε που άδειαζε λιγάκι
απ’ το σπιτικό της, να ρίξη μια ματιά, την παρακάλεσε να μείνη με
το παιδί ως που να γυρίση που θα πεταγότανε κάπου εδωνά, για μισή
ώρα το πολύ.

 — Πού θα πας τέτοιαν ώρα! άβγαλτη ασαράντιστη; τώρα σε λίγο
νύχτωσε —

Δεν ήθελε να της πη· έπειτα είπε τάχα πως θα πήγαινε σε μια
γυναίκα πούξερε γιατροσόφια για τα παιδιά, που της την είχε
ονοματίσει η θεια Ελέγκω τις προάλλες που ήτονε φερμένη. . .

Μπαμπουλώθηκε σ’ ένα μεγάλον μποξά και βγήκε όξω. . .

Σούρπα-σούρπα έφθασε στο Νεκροταφείο: — περνώντας απ’ την εκκλησία
πήρε τρία κεράκια πεντάρικα, χωρίς να μπη μέσα — γιατ’ ήτον
ασαράντιστη . . ίδιο φάντασμα πέρασε κάτω απ’ τα σκοταδερά
κυπαρίσσια ταμίλητα κι ανάμεσα απ’ τα μνήματα που ασπρίζανε σαν
κουκουλωμένα με σεντόνια, που κυττάζανε σα νάταν το καθένα τους κι
από ‘να μεγάλο μάτι άσπρο. . και βγήκε ως έξω πέρα στην πιο άγρια
μοναξιά, στην πιο Θλιμμένη ερημιά του μαντροπερίβολου του Χάρου:
εκεί πουν’ οι τάφοι οι καινούργιοι κ’ οι φτωχοί — χωρίς θλίψη
δένδρινη γερμένη αποπάνω τους. . χωρίς λουλούδι αφημένο από χέρι.
. και μέσα σ’ όλους αυτούς, τους τάφους, που τίποτα δεν τους
αγκαλιάζει, ηύρε τον τάφο της Βεργινίας (πώς να τον ξεχάση!): ένας
μαύρος σταυρός και μες το χώμα, στημένο ορθό, ένα σπασμένο κανάτι
κι απάνω σ’ ένα τουβλάκι μαυρισμένο λίγη στάχτη από καμένο λιβάνι,
απ’ την ευχή πούχε διαβασμένα ο Νίκος στους έξη μήνες της θανής
της. . . Τι άγρια που μαύριζε ολόγυρα του μες την ερημιά ο
σταυρός! πώς ξεφώνιζαν απελπισμένα τάσπρα γράμματα πούγραφε απάνω:
— «Βεργινία Ρώτα, ετών 26» μες το φωτοσκότιδο της αμίλητης της
σούρπας! «Βεργινία Ρώτα!» (κι αυτήν την έλεγαν τώρα «Λιόλια Ρώτα»
— με του Νίκου τόνομα κ’ οι δυο τους!). . φώναζαν τα γράμματα,
φώναζαν, μα δεν ακουγόταν η φωνή τους, γιατί αυτά τα ίδια
κατάπιναν τις κραυγές τους. . και κυττάζανε με βουβά μάτια
κάτασπρα. . και γύρω στο πόδι του σταυρού ήταν κάτι αγριολούλουδα
κίτρινα που ταράζανε στην ασημένια βραδινή ψυχρίτσα σα να περνούσε
κάθε τόσο ένα παγωμένο χεράκι αποπάνω απ’ τα κεφαλάκια τους και να
τα πλάγιαζε με σιγαλινή ανατριχίλα — στην ίδια θέση από τότε που
την έθαψαν. . . Έβγαλε η Λιόλια τα τρία κεράκια κάτω απ’ τον μποξά
της και τάναψε σ’ ένα καντηλάκι που τρεμόσβυνε πιο πέρα σ’ έναν
τάφο με ξύλινα κάγκελλα, πούχε μια φωτογραφία ενός νέου κάτω από
γυαλί, και τάχωσε μες το μαλακό το χώμα: ένα του παιδιού της, ένα
του Νίκου, κ’ ένα δικό της. . . Κ’ έπεσε γονατιστή στο χώμα,
μπροστά στο σταυρό σε μετάνοια, με το κεφάλι χάμω, κουκουλωμένη
όλη μέσα στον μποξά που αποκάτω του έδειχνε το κοντυλογραμένο της
κορμάκι τσακισμένο απ’ της ψυχής το πονεμένο λύσιμο σαν τις
μυροφόρες τις γονατιστές κάτω απ’ το Σταυρωμένο. — Βεργινία!
Βεργινία! φώναξε μέσα στο χώμα, Βεργινία! λυπήσου με, μη μου πάρης
το παιδί μου! . . . Βεργινία, εγώ δεν το θέλησα για να πεθάνης!
παρ' τον ήσκιο σου αποπάνω μου! Λυπήσου μοναχά το Νίκο που τον
αγαπούσες, γιατί θαρρωστήση. Μη μας πάρης το παιδί μας! . . . Θα
του βγάλω τόνομά σου γιατί σου μοιάζει. . αχ, γιατί μου τόκαμες
αυτό! Μη μου το πάρης τουλάχιστο! Θα σου ανάβω ένα κερί κάθε μέρα
ως που να μεγαλώση. Δε φταίμ’ εμείς! — η Μοίρα μας έτσι το θέλησε.
Βεργινία! Βεργινία! άκουσε με, Βεργινία! Νά, σου άναψα ένα κερί
για τον καθένα μας, για να μας λυπηθής. . .

Έτσι φώναζε με τη φωνή πνιγμένη μες το χώμα και το πότιζε με
δάκρυα για το Νίκο που τονέ λυπόταν καθώς έλεγε τόνομά του, καθώς
έλεγε πως θαρρωστούσε, με δάκρυα και για το τάξιμο το φρικτό πούχε
κάμει να βγάλη του παιδιού της τόνομα της Βεργινίας. . .

Κ’ έξαφνα εκεί που ξεφώνιζε με το κεφάλι κάτω, της φάνηκε πως
άκουσε μια βαθειά φωνή αλλοιώτικη απομέσα της που βούιξε, σα
θάλασσα μες ταυτιά της:

«Όλα τα θέλεις, αχόρταγη! και το σπίτι μου και τον άντρα μου και
το παιδί μου; Είναι δικό μου το παιδί! — τόσον καιρό το λαχταρούσα
και το περίμενα. . η ψυχή μου τόχει γεννημένα πριν ναρθής εσύ να
μου πάρης την ευτυχία μου! Όλη μου την ευτυχία εσύ μου την
επήρες!»

Σήκωσε η Λιόλια περίτρομη το κεφάλι της κ’ είδε το μαύρο σταυρό
αμίλητο που την κύτταζε μ’ άγρια απελπισία με τα γράμματά του σα
μια σειρά άσπρα μάτια. . έρριξε τα μάτια της στα κεριά: το κεράκι
του παιδιού είχε λυώσει ως κάτω κ’ η φλόγα του έβγαινε ακόμα μέσ’
από το χώμα σα να την ρουφούσε αυτό. . έκαιγε και το κεράκι του
Νίκου με μια φλόγα πλατειά, πεσμένη ανάποδα με το κεφάλι κάτω,
πούγλυφε, ίδια μια γλώσσα πύρινη μέσ’ απ’ τα μαύρα χνώτα της
καπνιάς, το κερί και τανάλυνε σε κίτρινους θρόμπους και το λύγιζε
κουλούρα. . μα το δικό της το κερί ήτον άγγιχτο, σβηστό, όπως τόχε
ανάψει. . . Πετάχτηκε ορθή! — Δεν τόθελε το κερί της η νεκρή! Μα
τάλλα δυο; τάλλα δυο; Το κερί του παιδιού! και του Νίκου! — —
Έφυγε σαν τρελλή χωρίς να γυρίση να κυττάξη πίσω. . .

Είχε νυχτώσει πια: τάστρα έλαμπαν κρύα στον ουρανό. Έτρεξε σπίτι.
Μέσα της τόξερε τώρα πως το παιδί της θα πέθαινε, πως θα της
τόπαιρνε η Βεργινία, αφού ήτανε δικό της εκείνης και τόχε
γεννημένο η ψυχή της — — —

Μπαίνοντας στην κάμαρη ηύρε κόσμο και φως από αγιοκέρια. Η Κερά
Γιώργαινα είχε φέρει τον Παππά να βαφτίση το παιδί, γιατί φοβήθηκε
πως θα τελείωνε — — είχανε μαζευτή κ’ ένα δυο γυναικούλες της
γειτονιάς που άμα ακούν τέτοια ραΐζει η καρδιά τους (γιατί και
ποιά δεν τάπαθε!) και τρέχουνε να ξενολυπηθούνε, να δουν και
ταλλουνού τις πίκρες. . .

Ότι είχε τελειώσει η βάφτιση.

 — Τι όνομα του βγάλατε; ρώτησε λαχανιασμένη η Λιόλια.

 — Ευτυχία, είπε ο Παππάς, να σας ζήση!

 — Έτσι για το καλό, πρόσθεσε η Κερά Γιώργαινα. Είχα δα, η
κατακαημένη, και τη μεγάλη μου κόρη Ευτυχίτσα, που την έχασα
πρόπερσυ, μακάρι να της έμοιαζε! —

 — Αχ! φώναξε η Λιόλια, και τόχα τάξει να το βγάλω Βεργινία! — μα
τώρα πάει πια — τώρα ξέρω πως δε θα ζήση —

. . και το πήρε στα χέρια της να το φιλήση κ’ εκείνην τη στιγμή το
παιδί άνοιξε τα κερένια του ματόφυλλα και φάνηκαν τα ματάκια του
αναποδογυρισμένα σα να κύτταζε τη μητέρα του με τασπράδι, όπως
έκανε η Βεργινία. . .

 — . . το ξέρω 'γώ! Το ξέρω! — ξαναφώναξε πιο δυνατά η Λιόλια με
τρόμο κι άρχισε να ταράζη σύσσωμη. . . μου τόπε η νεκρή! μου τόπε.
. μου τόπε! — το κεράκι του! . . το ρούφηξε. . .

. . Και το παιδί μ’ ένα μικρό σπασμό ξεψύχισε — κ’ η Λιόλια
λιγοθύμησε. . .

Όταν ήρθε ο Νίκος, πιο ύστερα, έπεσε η Λιόλια απάνω του κλαίγοντας
κ’ έμεινε πολλήν ώρα με το κεφάλι κρυμμένο στο στήθος του. . με τα
δυο της τα χέρια του ψηλαφούσε το κεφάλι του, τους ώμους του — λες
κ’ ήθελε να βεβαιώση πως ήτονε ζωντανός αυτός τουλάχιστο, αυτός ο
μόνος θησαυρός της! . . . Κι ο Νίκος με βουρκωμένα μάτια της
χάδευε τα μαλλιά. . .

. . . . . . . . . . . . . . . . . . . . . . . . . . . . . . . .

Μέσα σ’ ένα δισκάκι, στρωμένο με μια πετσέτα άσπρη χιόνι μαζί με
δυο πορτοκάλια που τους είχαν μπηγμένα μοσχοκάρφια, μ’ ένα
στεφανάκι από λουλουδάκια κέρινα ολόγυρα στο κερένιο κεφαλάκι με
τα κόκκινα μεταξωτά μαλλάκια, την πήγαν την άλλη μέρα την Κερένια
Κούκλα να την παραχώσουν. Το δισκάκι με την κούκλα το κρατούσε ο
Περικλής ο κουμπάρος, μπροστά, και πίσω έρχονταν ο Νίκος με τη
Λιόλια, η θεια Ελέγκω, η Κερά Γιώργαινα, ο Ντίνος κι άλλοι δυο
φίλοι κ’ ένα-δυο γειτόνισσες που δεν μπορούν ποτέ να λείψουνε σαν
και το Μάρτη απ 'τη σαρακοστή· μα έλειπαν οι γλωσσοφαγάνες αυτήν
τη φορά. Αν δεν έβλεπες το σταυρό και τον Παππά, δε θάλεγες πως
ήτονε λείψανο. Σα να πήγαιναν τάμμα στην εκκλησία: λαμπάδα σε
κανέναν Άγιο θαματουργό, κάποιο είδωλο από πολύτιμο κερί ζυμωμένο
με μύρα κι αλόη για κάποια θεϊκή λύτρωση — έτσι έδειχνε ο δίσκος,
ο στολισμένος με τα πορτοκάλλια και τα γαρούφαλα, με τανθρώπινο το
κερί πλαγιασμένο μέσα του. . .

Και σταλήθεια το κερί, το βγαλμένο απ’ τα βάθη του είναι τους κι
απ’ της ψυχής τους τον πόνο και τον πόθο, το πήγαιναν τώρα ο Νίκος
κ’ η Λιόλια να ταπιθώσουνε στα πόδια της νεκρής της Βεργινίας, που
ο ήσκιος της ζητούσε δικαιοσύνη. Της είχε τάξει η Λιόλια τόνομα
του παιδιού της, της είχε τάξει κ’ ένα κεράκι κάθε μέρα για τη ζωή
του — και τώρα της πήγαινε το ίδιο το παιδί της, της ψυχής της όλο
το κερί: λαμπάδα να την εξιλεώση, για να ησυχάση, για να πάρη τον
ήσκιο της από πάνω τους. . .

Χρυσογάλαζο ήτον το προμεσήμερο του Νοεμβρίου — ακόμα βαστούσε το
καλοκαιράκι τ’ Άι-Δημητρίου: ο αέρας ήτον αλαφρός και με χυμένη
μέσα του μια γλύκα μαλακή σαν κουρασμένη αλάλητη — όπως είναι το
γέλοιο σε θλιμμένα χείλη — που τέτοια δεν την έχει η άνοιξη. . .

Έκλαιγε η Λιόλια εκεί που πήγαινε πίσω απ’ το δίσκο, μα τα δάκρυα
πάνω στο πρόσωπό της έλαμπαν ίδια δροσοσταλίδες σε τριανταφυλλένια
ανθόφυλλα. . .

Οι άντρες μιλούσανε με το Νίκο κι αναμεταξύ τους ζωηρά και μόνο
που δε γελούσαν. . .

Όταν έβαλαν την Κερένια Κούκλα μες το χώμα, στα πόδια του τάφου
της Βεργινίας, ο μαύρος ο σταυρός που τον είχανε δη καθώς έρχονταν
από μακριά να τους κυττάζη με ματιάν ασάλευτη άγρια κι
απελπισμένα, σα να μαλάκωσε στις κόψες των γραμμών του, σα να
γλύκανε λιγάκι η φρίκη του: ο ήλιος έπεφτε τώρα επάνω του και τόσο
γυάλιζε η μαυρίλα του που δε φαινόταν πια μαύρος· το
φρεσκοσκαμμένο χώμα μύριζε όπως όταν τσαπίζουν ταμπέλια· τα
κίτρινα αγριολούλουδα στη ρίζα του σταυρού άνθιζαν ήρεμα και
χρυσίζανε σαν άστρα. . . Σα να ευχαριστήθηκε η νεκρή μέσα στον
τάφο της, σα να χαμογέλασε ο ήσκιος της και το χαμόγελο αυτό να
περιχύθηκε ολόγυρα. . .

Στο γυρισμό ήταν όλοι ακόμα πιο χαρούμενοι. Της Λιόλιας τα δάκρυα
είχανε στεγνώσει κι άκουγε τη θεια Ελέγκω που τα λέγανε με την
Κερά Γιώργαινα για μια μεγαλωσιάνα που δεν ντράπηκε να της κόψη
τρεις δραχμές απ’ τα πλυστικά, επειδή λέει της λείπανε δυο
πετσετάκια.

Οι μικρές λεύκες από της δυο μεριές της οδού Αναπαύσεως ήτανε
γεμάτες φύλλα δροσερά κι αχνοπράσινα σαν από μετάξι, που τάχαν
πετάξει τώρα-τώρα καινούργια με τη δεύτερη άνοιξη. Ένας κούρκος
φούσκωνε και γουργούλιζε απάνω στο χωματένιο ψήλωμα το χλοϊσμένο
που πάει μαζί με το δρόμο, απ’ τη μια μπάντα, ίσαμε τη γέφυρα του
Ιλισσού: από τις γαλάζιες βραχόπετρες της Καλλιρρόης ακούγονταν
καθαρά οι κόπανοι των γυναικών που’ πλεναν. . . Κάτι κατσίκες
έβοσκαν στα χόρτα του ψηλώματος πούχανε γεμίσει πάλι καινούργια
λουλουδάκια. . . Μες τη μέση του δρόμου ένας κόκκορας με τις
κόττες του σκαλίζανε μες τις φρεσκοπεσμένες καβαλλίνες κι ο
κόκκορας έκανε κακκαρίσματα ντελαλητά για το κάθε κριθαράκι που
τους εύρισκε, φωνάζοντας τις ναρθούνε να το τσιμπήσουν. . .

Απέξω από ‘να μπακάλικο ήτανε βγαλμένα κάτι σιδερένια τραπέζια και
καρέκλες κ’ ένας-δυο ήταν καθισμένοι κ’ έπιναν.

 — Πάμε να πιούμ’ ένα κρασάκι έτσι στο ποδάρι; φώναξε ο Περικλής ο
χοντρέλης — τώρα βγήκε το καινούργιο κρασί κι αυτός εδώ παίρνει
τις καλύτερες μουστιές, γιατί σου λέει πριν να πας στον άλλον
κόσμο, τσούξε και μια γουλιά της προκοπής! . . . Γέλασαν όλοι με
ταστείο του χωρατατζή του Περικλή και κανείς δεν είπε όχι και
μπήκαν όλη η συντροφιά στο μαγαζί κ’ ήπιαν από 'να κρασάκι. Τι
κρασί ήτον εκείνο! — σα λιακάδα χύθηκε στα σωθικά τους. Ήπιε κ’ η
Λιόλια ένα δαχτυλάκι που της το επιβάλανε στανικώς ο Νίκος κι ο
Περικλής έτσι για δυναμωτικό, πουν απ’ το κάθε φάρμακο καλύτερο.
Της θειάς Ελέγκως το πρόσωπο, το κόκκινο και πλατύ, άνοιξε πια σαν
παπαρούνα το μεσημέρι.

Χτυπώντας τις γλώσσες τους και σκουπίζοντας τα χείλια τους με
τανάστροφο χέρι, βγήκαν όλοι απ’ το μαγαζί και πήραν πάλι το
δρόμο: τα βήματά τους ολωνών τώρα είχανε γίνει πεταχτά, αλαφρά, σα
φτερωμένα από μιαν κρυφή χαρά αλάκερου του είναι τους. Το πρόσωπο
του Νίκου έδειχνε σαν κάποιες βραδιές που ξαστερώνει ολότελα ο
ουρανός και γίνεται γυαλί: κύτταζε της Λιόλιας τα μαλλιά και του
φάνηκε πως χρυσίζανε στον ήλιο σαν ποτές άλλοτε και το χείλι της
που μισάνοιγε απ' τον κόπο του δρόμου, το χείλι της ταβυσσινύ, του
φάνηκε για δάγκωμα. . . Σήκωσ’ η Λιόλια τα μάτια κ’ είδε το
φεγγάρι ψηλά πάνω απ’ τα κεφάλια τους. Μα δεν ήτον το φεγγάρι το
φριχτό, το ασημένιο, με το πρόσωπο της Βεργινίας μέσα του, παρά
ήτονε σαν από άσπρο χαρτί διάφανο και πήγαινε μαζί τους, κρατώντας
ίσο βήμα, σανάθελε να παραβγή στο τρέξιμο ως το σπίτι ή σα να τους
έδειχνε το δρόμο. . και τα λουλούδια τα νεοανθισμένα, που
απαντούσανε στις άκρες του δρόμου, τους γνεύανε με το κεφάλι, όλο
και γνωστικό χαμόγελο σα νάλεγαν πως τόξεραν κι αυτά πως τώρα όλα
πια είχαν περάσει. . .

Όταν φθάσανε στο σπίτι κι αποχαιρέτησαν τους φίλους, έσφιξε ο
Νίκος τη Λιόλια μες την αγκαλιά του και της είπε:

 — Ας ξημερώση τώρα πια και για μας μέρα Θεού, Λιόλια μου! . . .
Άμα πάρω κάτι λεφτά, σε μια-δυο μέρες, θα πάω να σου πάρω ένα
κρεββάτι πούχω δη στην Άγια Ερήνη, σιδερένιο άσπρο λακέ με σούστα,
που δεν τόχει καμμιά — θα σαστίσης! — να φύγη πια η γουρσουζιά από
πάνω μας! . . .

Κ’ η Λιόλια, στο στήθος του απάνω, έκλεισε τα μάτια της για να
πιάση αυτό τόνειρο κάτω απ’ τα ματόφυλλά της, να μην της φύγη. . .

. . . . . . . . . . . . . . . . . . . . . . . . . . . . . . . .

Κ’ η Μοίρα άκουσε τα λόγια του Νίκου κ’ είπε:

&Ας ξημερώση και για σας μια μέρα, παιδιά μου, γιατί γλήγορα πάλι
θα βραδιάση για πάντα — —&

— — — — — — — — — — — — — — — — — — — — — — — — — — — — — — — —

Πέρασε η ημέρα — —

Την άλλη μέρα εκεί που περίμενε η Λιόλια το μεσημέρι το Νίκο πούχε
αργήσει κ’ είχε κρυφή χαρά μέσα της πως ίσως να πήγε κιόλας για το
καινούργιο κρεββάτι, χτύπησε η πόρτα δυνατά κι αλλόκοτα (έτσι
πάντα χτυπάει η πόρτα για νάμπη μέσα η Μοίρα) και παρουσιάστηκαν ο
Περικλής με το Ντίνο, — κ’ ένας χωροφύλακας στεκόταν απόξω, —
χλωμοί πανιασμένοι, με κάτι μάτια που κάνανε να φύγουν απ' όλες
τις μεριές σαν πουλιά που φτεροκοπούν. . και την πήραν τη Λιόλια
να την πάνε σε μιαν άμαξα πούχε σταθή παρακάτω στην αρχή
τανήφορου, να την παν. . . που την ήθελε ο Νίκος: την πήρανε
σχεδόν ανασηκωτή, σα χτυπημένη κατακέφαλα από 'να ρόπαλο, χωρίς να
της αφήσουν καιρό να καταλάβη καλά-καλά τι της έλεγαν έτσι
λαχανιαστά, με τα λόγια τους τσακισμένα κομμάτια-κομμάτια, τι την
ήθελε ο Νίκος έξω απ' το σπίτι; — ποιός Νίκος καλέ; — μόλις που
πρόφθασε να ρίξη ένα σάλι στο κεφάλι με χέρια πετούμενα σαν ψάρια
που σπαρταρούν. . .

Περάσανε μέσα από 'να μπουλούκι γυναίκες και παιδιά πούχανε βγη
σωρός απ' τις πόρτες κ’ είχανε μαζευτή γύρω σταμάξι και ρωτούσανε
με χέρια σαλευούμενα και χτυπητά στα γόνατα και με ξεφωνητά
πνιγμένα τον άμαξα, πούχε τα χέρια στις τσέπες. . και ρωτούσαν το
χωροφύλακα, που κατέβαινε τον κατήφορο σοβαρός, με το πιλίκιο
στον' αυτί κι ανεβήκανε σταμάξι — κι ο χωροφύλακας μαζί. . . .

Εκεί που πήγαινε ταμάξι, ο Περικλής που μόλις βαστούσε τα δάκρυα
του (ο Ντίνος ήτον άλαλος σαν πέτρα —) της είπε της Λιόλιας για το
Νίκο. . της Λιόλιας που γόγγυζε σιγά-σιγά και σάλευε όλη από 'δω
κι από 'κεί σα νάθελε να φύγη απ’ ταμάξι κι απ’ τον εαυτό της. .
της ξαναείπε για το Νίκο, πως χτύπησαν το Νίκο. . ο Μίμης ο
μπαγάσας, που του ζητούσε αφορμή τόσον καιρό πούχαν ξαναμαλλώσει
δυο φορές ως τώρα. . για το τίποτα. . στην ταβέρνα, εκεί πούχανε
μπη οι τρεις τους, ο Νίκος, ο Ντίνος κι αυτός ο ίδιος για ‘να
κρασάκι απ’ το καινούργιο στο ποδάρι. . . επειδή τούπε λέει «ζωή
σε λόγου σου!» για την γυναίκα του, την πρώτη, και για το
«μπασταρδάκι» του κι ο Νίκος σήκωσε το χέρι του. . .

Και ταμάξι σταμάτησε. .

. . κ’ ήτον ένα μεγάλο περιβόλι με πορτοκαλλιές και με κάτι μεγάλα
κυπαρίσια, γεμάτο χλωμούς ανθρώπους με τα νυχτικά τους, με χέρια
φασκιωμένα, μαντηλοδεμένους, μπαμπουλωμένους μέσα σε κάτι
βελέντζες σα φαντάσματα πληγωμένα που περπατούσαν ξυπόλητα με
παντούφλες. . .

. . Κύτταζε γύρω της η Λιόλια με μάτια που δεν έβλεπαν.

. . κ’ έπειτα ήταν κάτι μεγάλες σκάλες και την ανέβασαν που
τρίκλιζε, με το μικρό το βογκητό πούκανε ολοένα — σα νάτον αυτό
τώρα η αναπνοή της, σα να τη σήκωνε αυτό και να την πήγαινε. .

. . και την πέρασαν από κάτι μακριούς διαδρόμους κ’ ήτανε
φωτισμένοι αυτοί με γκάζι μέρα μεσημέρι κ’ εκεί ήτον όλο νέοι
καλοντυμένοι με τα καπέλλα στο κεφάλι και με μπαστούνια στα χέρια
και κάτι άλλοι ξεσκούφωτοι με μακριές λινές ποκαμίσες — κι όλοι
τους κάπνιζαν και μιλούσαν όλοι μαζί δυνατά και της έκαναν τόπο να
περάση κυττάζοντάς τη μες το πρόσωπο. .

. . κ’ έπειτα βρέθηκε σε μια μεγάλη σάλα όλο κρεββάτια-κρεββάτια
μ’ άλλα πάλι άσπρα φαντάσματα και μερικά απ’ αυτά βογκούσανε
δυνατά καθώς περνούσε. .

. . κ’ έπειτα βρέθηκε μπροστά σ’ ένα κρεββάτι, στην άλλη άκρη, κ’
εκεί απάνω ήτον τανάσκελα ο Νίκος με τα μαύρα του κατσαρά μαλλιά
βρεμμένα που ξεχειλούσανε μέσ’ από κάτι άσπρα μαντήλια κ’ ήτον
κίτρινος σαν αγιοκέρι κ’ είχε ανοιχτά τα μάτια κι ανοιχτό το στόμα
και ροχάλιζε κ’ έβγαζε κάτι κόκκινους αφρούς και δυο άντρες με
μπλούζες του ανασήκωναν το κορμί με το χέρι κάτω απ’ τη ράχη. .

. . και μόλις πήγε κοντά αυτή. .

. . και μόλις πήγε κοντά αυτή. . σ’ αυτό το κρεββάτι που κοιτόταν
ο Νίκος —

. . γιατί ήτον ξαπλωμένος αυτού ο Νίκος; τι ήταν αυτά τα μαντήλια
που τούσφιγγαν το κεφάλι! . . τι έβγαινε απ’ το στόμα του Νίκου! —

. . πετάχτηκε απάνω ο Νίκος και ξανάπεσε βαρύς — —

Κι αυτή άνοιξε τα μάτια της σα νάθελε να του τα πετάξη απάνω του,
σα νάθελε να βγη αλάκερη μέσ’ απ’ τα μάτια της να πέση απάνω στο
κορμί του· κ’ είδε τότες ένα φεγγάρι πελώριο μαυροκόκκινο που ήτον
η πύρινη γλώσσα του κεριού πούχε ανάψει, για το Νίκο στον τάφο της
Βεργινίας, η ίδια η φλόγα που έτρωγε το κεράκι μέσ’ απ’ τα μαύρα
χνώτα της καπνιάς, που τώρα είχε θεριέψει κ’ είχε πεταχτή στον
ουρανό! . . και ξεκόλλησε απ' τον ουρανό το πελώριο μαυροκόκκινο
φεγγάρι κ’ έπεσε απάνω της και τη σώριασε χάμω — —

 — — — — — — — — — — — — — — — — — — — — — — — — — — — — — — —

 — — — — — — — — — — — — — — — — — — — — — — — — — — — — — — —

 — Γυναίκα του νάν' άραγε, είπε πέρα στο διάδρομο ένας νέος από
‘κείνους με τις λινές ποκαμίσες σε κάτι άλλους — πούχε περάσει η
Λιόλια από μπροστά τους.

 — Δεν πιστεύω! αυτή είναι κοριτσάκι: — έτσι θα την έχη.

 — Κουφέτο! Πού παν και σου τις ξετρυπώνουν αυτοί οι
κουτσαβάκηδες: όλο και τον καλύτερο μεζέ! . . .

 — Τέτοιους θέλουν αυτές· άμα πετύχουν κανέναν από μας, σου λεν
αμέσως: «Θα με πάρης!» και νάσου βγαίνει ο αδερφός με το μαχαίρι
στα δόντια — κι ο Παππάς πίσω απ’ την πόρτα! . .

 — Κομματάκι ωστόσο! θα παρηγορηθή εύκολα — μια και μπήκε στο
δρόμο! είπε με κάποιαν κρυφήν ελπίδα ένα γιατρουδάκι αμούστακο. .
.

. . . . . . . . . . . . . . . . . . . . . . . . . . . . . .

Πάνω στη Γαργαρέτα είχαν απομείνει οι γυναίκες ένα κουβάρι
αναμαλλιασμένο — και κύτταζαν κατά το μέρος πούχε φύγει η άμαξα. .
.

 — Δε στάλεγα εγώ, Κυρία Ευρυδίκη μου, είπε η Χαρζανοπουλίνα της
παλιάς της έχθρας, πως κακό τέλος θε να πάρη αυτός ο Νίκος; εμένα
ποτέ δε μ’ άρεσε αυτό το παιδί! . . .

 — Δε λες καλά που. . . είπε η Ευρυδίκη και σταμάτησε — — Καλέ
είδες, Κυρά Χαρζανοπουλίνα μου, εκείνο το γουρσούζικο! να
ξεκληρίση ολόκληρη φαμελιά: γυναίκα, άντρα και παιδί σ’ ένα χρόνο
μέσα! . . .

Κ’ οι δυο κόρες της Χαρζανοπουλίνας έκαμαν:

 — Αχ! —

 — Αχ! — —



ΤΕΛΟΣ








End of Project Gutenberg's The Waxen Doll, by Konstantinos Christomano




Produced by Sophia Canoni






Note: The Table of contents is not included in the book. It has
been created to help the reader.  Numbers in parenthesis relate
to the footnotes that have been transferred at the end of the book.
The tonic system has been changed from polytonic to monotonic.
The spelling of the book has not been changed otherwise.

Σημείωση: Ο πίνακας περιεχομένων δεν υπάρχει στο βιβλίο.
Δημιουργήθηκε προς διευκόλυνση του αναγνώστη.  Οι αριθμοί σε
παρένθεση αφορούν στις σημειώσεις που έχουν μεταφερθεί από
το τέλος κάθε σελίδας στο τέλος του βιβλίου. Ο τονισμός έχει αλλάξει
από πολυτονικό σε μονοτονικό. Κατά τα άλλα έχει διατηρηθεί η
ορθογραφία του βιβλίου.



ΠΙΝΑΚΑΣ ΠΕΡΙΕΧΟΜΕΝΩΝ



Βιογραφικόν σημείωμα                                         [1]-[16]
Κεφάλαιο Α’ Καταγωγή και οικογένεια Εμμ. Ροΐδου              [17]-[38]
Κεφάλαιο Β’
  Ο βίος τον Εμμανουήλ Ροΐδου
   Ι. Τα έτη της παιδικής και νεανικής ηλικίας. —  Η
      μετάφρασις Του «Οδοιπορικού»                           [39]-[45]
  ΙΙ. Η εν Αθήναις οριστική εγκατάστασις. — «Η
      Πάπισσα  Ιωάννα».                                      [46]-[75]
 ΙΙΙ. Από της «Παπίσσης» εις τον «Ασμοδέον»
      (1866 — 1875)                                            [76]-[94]
 ΙV. Τα έτη του αγώνος. — Ο «Ασμοδαίος» και η
       πολιτική. — Ο  «καυγάς» περί συγχρόνου Ελληνι-
       κής ποιήσεως. — Η Εθνική  Βιβλιοθήκη.                  [95]-[112]
   V.Τα έτη της μεγάλης παραγωγής. — Αι επιθεωρή-
      σεις της «Ώρας» και η άλλη κριτική και δημοσι-
     ογραφική δράσις. — Ο  Ροΐδης μεταφραστής. — Ο
     Ροΐδης διηγηματογράφος. — Το γλωσσικόν
     ζήτημα  και τα «Είδωλα».                                [113]-[129]
 VI. Η Δύσις                                                 [130]-[139]
Παράρτημα
ΣΥΡΙΑΝΑ ΔΙΗΓΗΜΑΤΑ
Ψυχολογία Συριανού συζύγου.
Ιστορία ενός σκύλου                                          [140]
Ιστορία μιας γάτας.                                          [141]-[142]
Το ξεστούπωμα.
Το παράπονο του νεκροθάπτου.
Ιστορία ορνιθώνος.




ΛΟΓΟΤΕΧΝΙΚΗ
ΒΙΒΛΙΟΘΗΚΗ
ΦΕΞΗ




ΕΜΜΑΝΟΥΗΛ ΡΟΪΔΟΥ
ΕΡΓΑ

ΣΥΡΙΑΝΑ ΔΙΗΓΗΜΑΤΑ

ΕΠΙΜΕΛΕΙΑ
Δ. ΠΕΤΡΟΚΟΚΚΙΝΟΥ και Α. Μ. ΑΝΔΡΕΑΔΟΥ



-Εμμ. Ροΐδης (βιογραφικόν σημείωμα Α. Ανδρεάδου).
-Ψυχολογία Συριανού συζύγου.
-Ιστορία ενός σκύλου.
-Ιστορία μιας γάτας.
-Το ξεστούπωμα.
-Το παράπονο του νεκροθάπτου.
-Ιστορία ορνιθώνος.



ΕΝ ΑΘΗΝΑΙΣ
ΕΚΔΟΤΙΚΟΣ ΟΙΚΟΣ ΓΕΩΡΓΙΟΥ ΦΕΞΗ
1911



ΒΑΣΙΛΙΚΟΝ ΤΥΠΟΓΡΑΦΕΙΟΝ
ΝΙΚΟΛΑΟΥ ΧΙΩΤΗ ΓΛΑΣΤΩΝΟΣ 4



[ΕΙΚΟΝΑ: ΕΜΜ. ΡΟΪΔΗΣ ΕΙΣ ΕΦΗΒΙΚΗΝ ΗΛΙΚΙΑΝ]





ΕΜΜΑΝΟΥΗΛ ΡΟΪΔΗΣ
(ΒΙΟΓΡΑΦΙΚΟΝ ΣΗΜΕΙΩΜΑ)



Δια του παρόντος τόμου άρχεται η έκδοσις των Έργων του Εμμανουήλ
Δ. Ροΐδου. Η συστηματική συλλογή των έργων του συγγραφέως της
«Παπίσσης» το μεν εξαντληθέντων, το δε εγκατεσπαρμένων, διά να μη
είπω τεθαμμένων, εν παντοίοις περιοδικοίς, ημερολογίοις και
εφημερίσι, ανταπεκρίνετο εις γενικήν απαίτησιν, διότι ολίγοι είναι
οι μη αισθανόμενοι την ανάγκην να γνωρίσωσι κάπως αρτιώτερον το
έργον του δικαίως λογιζομένου ως του μεγαλειτέρου νεωτέρου έλληνος
κριτικού και λογογράφου (1). Προβαίνοντες όμως, τη προθύμω και
αμερίστω αρωγή μεγάλου και φιλοπροόδου εκδοτικού οίκου, εις την
ανά χείρας έκδοσιν, ο κ. Δημήτριος Πετροκόκκινος και εγώ,
ωρμήθημεν και εξ άλλου συναισθήματος, οικογενειακής δηλονότι
ευλαβείας, officii pietatis, προς τον θανόντα εξάδελφον και θείον.
Όντως κρύφιος, αλλά βαθύς πόθος του Εμμανουήλ Ροΐδου υπήρξε
πάντοτε να ίδη συνειλεγμένα τα έργα, άτινα μετά τόσης αγάπης και
επιμελείας είχε φιλοτεχνήση και ων η δημοσίευσις θα κατεδείκνυε
την ποικιλίαν της παραγωγής του, την ενότητα των διεπουσών τας
κρίσεις του γενικών ιδεών, προ παντός δε ότι υπήρξε χρονολογικώς ο
πρώτος μεριμνήσας εν τω πεζώ λόγω περί ύφους και καλιλογίας (2),
ως και ο πρώτος συστηματικώς εισηγηθείς τας νέας περί ποιήσεως και
γλώσσης ιδέας.

Δια τούτο από του 1885, κατ' εποχήν δηλαδή, καθ' ην ουδέ καν το
ήμισυ των όσων αφήκεν είχε παραγάγη (3), έδωκε προθύμως (4) εις
τον τελειόφοιτον Δ. Σταματόπουλον την άδειαν να εκδώση τα «Πάρεργα
του», ων δυστυχώς μόνον τον έτερον των δύο τόμων ους υπέσχετο
ετύπωσεν ο εκδότης. Βραδύτερον δε η ιδέα της συλλογής των «Απάντων
του» δεν έπαυσαν απασχολούσα αυτόν, ως δεικνύει και σημείωμά τι
των από του 1885 και εντεύθεν τήδε κα κείσε διασπαρέντων
μικροτέρων του έργων, όπερ ανεύρον εν μέσω των χαρτιών του. Αλλά
τας μεν δαπάνας πολυτόμου συλλογής ο Ροΐδης δεν ηδύνατο φευ! πλέον
ν' αναλάβη. Εξ άλλου δεν έστεργε ν' αποταθή εις τον φιλικώτατα
προς αυτόν διατεθειμένον Γρηγόριον Μαρασλήν, διότι, ως αυτός μοι
έλεγεν εφρόνει ότι προορισμός και όρος επιτυχίας της Βιβλιοθήκης
ήτο να γνωρίζη μόνον εις το Ελληνικόν κοινόν είτε ξένα
αριστουργήματα, είτε ελληνικά πρωτότυπα έργα (5).

Οπωσδήποτε λυπηρόν είναι ότι δεν ηδυνήθη αυτός ο ίδιος να εκδώση
τα «Άπαντα» του· λεπτολόγος και αυστηρός διά τον εαυτόν του, όσον
και δια τους άλλους, θα εφρόντιζε εν τη επιμελεί αναθεωρήσει, εις
ην αναμφιβόλως θα υπέβαλε τα έργα του, ν' αποφύγη επαναλήψεις
σκέψεων ή εκφράσεων, αίτινες είναι αναπόφευκτοι εις παραγωγήν
εκταθείσαν επί τεσσαράκοντα έτη και εν πολλοίς δημοσιογραφικήν.

Τας μικράς ταύτας «redites» θα συγχωρήση ο αναγνώστης
αναλογιζόμενος ότι τοιούτοι ανευρίσκονται εις πάσαν άφθονον
παραγωγήν φιλολογικήν ή καλλιτεχνικήν όπως πείθουσιν ημάς κάλλιον
παντός άλλου αι από τινος συχνάκις γενόμενοι ειδικαί εκθέσεις των
έργων τούτου ή εκείνου των μεγάλων ζωγράφων.

Λυπηρότερα είναι τα εκ του θανάτου του συγγραφέως οφειλόμενα μικρά
της παρούσης συλλογής χάσματα. Παρ' όλας τας προσπαθείας μας, παρ'
όλας ιδίως τας μεθοδικωτάτας και μακροτάτας ερεύνας του κ.
Πετροκοκκίνου, παρ' όλην την συνδρομήν πολλών λογίων, ιδία δε του
κ. Κωστή Παλαμά, δεν κατωρθώσαμεν να εύρωμεν απαξάπαντα τα έργα
του συγγραφέως των «Ειδώλων». Υπάρχουν δύο τρία διηγήματα καί τινα
άρθρα, ων την ύπαρξιν γνωρίζομεν είτε εκ σημειώσεων του συγγραφέως
είτε άλλοθεν και άτινα, καίτοι δι' ανοικτής επιστολής εις πλείστας
εφημερίδας ευγενώς καταχωρισθείσης, ονομαστί ανεζητήσαμεν, εστάθη
αδύνατον να εύρωμεν. Ευτυχώς πρόκειται περί έργων δευτερευόντων,
υπάρχει δ' ελπίς μέχρι τέλους της παρούσης πολυτόμου εκδόσεως ν'
ανευρεθώσι τα ζητούμενα.
                             * *
                              *
Έκδοσις ως η ανά χείρας υποθέτει και πρόλογον περί του βίου και
των έργων του συγγραφέως. Δυστυχώς η Οικονομική Επιστήμη, εις ην
από ετών
αφιερώθη ο γράφων, είναι ήκιστα κατάλληλος προπαίδεια διά την
κρίσιν έργου καθαρώς καλλιλογικού και λογοτεχνικού, οίον τυγχάνει
το του Ροΐδου. Θα ήτο δ' όντως ήκιστα κατάλληλος τρόπος εκφράσεως
ευλαβείας προς την μνήμην ανδρός απεχθανομένου την αναρμοδιότητα
να επιληφθώμεν ημείς τοιαύτης κριτικής εργασίας. Έτι δε
περισσότερον θα επικραίνετο η σκιά του αν έβλεπε συγγενή, προς ον
πάντοτε τόσην έδειξε στοργήν, αυτοσχεδιάζοντα προς τιμήν του έν
των ουχί αγνώστων παρ' ημίν χυδαίων εκείνων αναμνηστικών μνημείων,
των υπενθυμιζόντων τους κακοζηλοτέρους «Βίους μετ' εγκωμίων» των
Βυζαντινών.

Άλλως περί του έργου του Ροΐδου ολίγα, πλην άριστα,
εδημοσιεύθησαν· όθεν παραπέμπων εις τα επί τω θανάτω του γράφοντα
άρθρα των κ.κ. Παλαμά και Κακλαμάνου (6), εις τας δύο μακράς
μελέτας του κ. Ξενοπούλου (7) και εις την περί «Ειδώλων» μελέτην
του Κρουμβάχερ (8), έρχομαι αμέσως εις τον βίον του συγγραφέως.

Εν Αγγλία, τη χώρα εν η κατ' εξοχήν ανθεί το φιλολογικόν τούτο
είδος, αι βιογραφίαι, συντάσσονται σχεδόν πάντοτε επί τη βάσει του
ημερολογίου του βιογραφουμένου και των επιστολών αυτού (9).
Δυστυχώς ο Εμμανουήλ Ροΐδης δεν εκράτει ημερολόγιον του βίου του ή
μάλλον ταχέως έπαυσε να κρατή τοιούτον· (10) εκ δε των επιστολών
του παρ' όλους τους καταβληθέντας κόπους δεν ανεύρομεν, εκτός της
ήδη δημοσιευθείσης (11) αλληλογραφίας του μετά του Αριστοτέλους
Βαλαωρίτου, ειμή δυο επιστολάς του προς τον κ. Ψυχάρην, ας μας
ανεκοίνωσε προθυμότατα ο τελευταίος.

Ελλείψει των κυρίων τούτων βοηθημάτων, είχον όλας τας προφορικάς
παραδόσεις, ας συνέλεξα ζήσας μεν επανειλημμένως κατά τους χρόνους
της πρώτης νεότητος εν τω οίκω του θείου μου, ιδία το 1888 και το
1892) έπειτα δε, συμπληρωθεισών των εν τω εξωτερικώ σπουδών μου,
βλέπων καθημερινώς αυτόν τε και την μητέρα του. Παρά ταύτης
αληθώς, ήτις, παρ' όλα τα ενενήκοντα αυτής έτη, είχε κρατήση
ακμαίον το πνεύμα, την μνήμην και το φρόνημα, εμάνθανέ τις έτι
περισσότερα ή παρά του υιού, ον η ασθένεια και αι παντοίοι
απογοητεύσεις είχον καταστήση ολιγόλογον και μελαγχολικόν (12).

Ευτυχώς ο Μανόλης, κατά την τελευταίαν περίοδον του βίου του, εάν
έλεγεν ολίγα, έγραφεν ικανά. Σχεδόν δε πάντα τα υπ' αυτού
γραφόμενα, ουχί μόνον τα διηγήματα και τα σκαλαθύρματα, αλλά και
αυταί αι κριτικαί, πλαισιούνται υπό των αναμνήσεων του
παρελθόντος, ιδίω δε του νεανικού του βίου. Ως γράφω κατωτέρω, ο
διεξελθών μετά τινος προσοχής το έργον του Ροΐδου γνωρίζει τον
βίον του καλλίτερον ή ο μελετήσας την παρούσαν βιογραφίαν. Ομολογώ
δε ότι και εγώ ο ίδιος, ο εκ προσωπικών και οικογενειακών
αφηγήσεων αρκετά καλά γνωρίζων τον πάντοτε κινήσαντα το ενδιαφέρον
μου βίον του, εύρισκον, συλλέγων τα έργα του, πολλά γεγονότα,
άτινα αορίστως πως κατωπτρίζοντο εν τη μνήμη μου, βεβαιούμενα και
εξακριβούμενα.

Και ταύτα μεν ως προς τον βίον του Μανώλη· πλην βιογραφία δεν
λογίζεται πλέον, από πολλού, αρτία, εάν δεν προταχθώσι ταύτης και
πληροφορίαι περί της καταγωγής και της οικογενείας του
βιογραφουμένου. Θεωρείται όντως, εν εποχή καθ' ην δικαίως τοσαύτη
δίδεται εις την κληρονομικότητα σημασία, ότι άνευ τοιούτων
πληροφοριών η ψυχολογία του ήρωος μένει ασαφής και σκοτεινή.

Από της απόψεως ταύτης υπήρξαμεν ευτυχέστατοι ανακαλύψαντες
πληρέστατα ανέκδοτα απομνημονεύματα περί της οικογενείας Ροΐδου.
Είναι δε ταύτα έργον του θείου του Μανώλη Ευστρατίου (13), ο
οποίος τρέφων μέγα ενδιαφέρον προς παν το οικογενειακόν και
συλλέξας μετ' επιμελείας πολλής πλείστας σχετικάς πληροφορίας,
εσκέφθη να συντάξη τας πληροφορίας ταύτας χάριν των τέκνων του.

Ο Ευστράτιος Ροΐδης δεν ήτο εξ επαγγέλματος άνθρωπος των
γραμμάτων, ουδ' έγραψε προς δημοσίευσιν (14), αλλ' ευμοιρήσας
παιδείας και φυσικόν έχων το δώρον του αφηγείσθαι συνέγραψε έργον
όπερ είναι πολυτιμότατον, ουχί μόνον διά την ιστορίαν των Ροΐδηδων
αλλά και διά την ιστορίαν της Χίου καθ' όλου. Ελπίζω το όλον του
σύγγραμα να μη αργήσει να ίδη το φως (15), λυπούμαι δ' ότι δεν
ηδυνήθην, ελλείψει χώρου, ν' αρυσθώ εκ των ανεκδότων του
χειρογράφων πλείονα. Πλην όσα ερανίσθην, τελείως άγνωστα μέχρι
τούδε, μοι επέτρεψαν ν' αναπτύξω αρκούντως τα κατά την καταγωγήν
και οικογένειαν του Εμμανουήλ Δ. Ροΐδου, ώστε ταύτα ν'
αποτελέσωσιν ίδιον κεφάλαιον, το πρώτον, της παρούσης βιογραφίας
(16).



ΚΕΦΑΛΑΙΟΝ Α'
Καταγωγή και οικογένεια Εμμ. Ροΐδου.



Είναι γνωστόν (17) ότι ο Εμμ. Ροΐδης κατήγετο προς πατρός εξ
αρχοντικής αθηναϊκής οικογενείας, ήτις, όπως και τόσαι άλλαι,
ηναγκάσθη να εγκαταλείπη την εστίαν της, ότε οι υπό τον Μοροζίνην
Βενετοί εξεκένωσαν το επί βραχύ καταληφθέν άστυ της Παλλάδος.
Μνημείον του παλαιού αυτών κλέους οι Ροΐδαι άφηνον όπισθέν των
την οικογενειακήν των εκκλησίαν την Παναγίαν Χροσοροΐδεναν. Αύτη
έκειτο εις την Πλάκαν, ακριβώς απέναντι των οικιών Λεβίδη και
Χωματιανού, μεταξύ των οδών Αδριανού και Αγίου Ανδρέου, διετηρήθη
δε μέχρι του παρόντος αιώνος (18) · τα επί της ευρυχώρου αυλής της
δωμάτια είχον τότε μεταβληθή εις σχολείον, εν ώ εδιδάχθησαν τα
πρώτα γράμματα πλείστοι Αθηναίοι, εν οις και ο Γεώργιος Ψύλλας, ο
δους τω Ευστρ. Ροΐδη τας πληροφορίας ταύτας.

Οι Βενετοί συναισθανόμενοι το μέγεθος της καταστροφής, ης εγένοντο
πρόξενοι, προσεπάθησαν να μετριάσωσι ταύτην δια παροχής οικιών και
κτημάτων εις τους παθόντας Αθηναίους. Πολλοί τούτων συνωκίσθησαν
εν Γαστούνη, είδον δε μνημονευόμενον και πίνακα των κατά το 1691
ευρισκομένων εν τη πόλει ταύτη Αθηναϊκών οικογενειών. Μη
κατορθώσας να εύρω αντίγραφον του πίνακος τούτου, δεν ηδυνήθην να
εξακριβώσω αν οι Ροΐδαι συμπεριλαμβάνοντο εν αυτώ, αλλ' ανεύρον
αντίγραφον των επισήμων εγγράφων, δι' ων παριχωρούντο εις τους
Ροΐδας οικία εν Γαστούνη (εν τη ενορία του Μιχαήλ Αρχαγγέλου) με
κήπον τριών στρεμμάτων, ως και εκτεταμέναι γαίαι εν τω χωρίω
Αγαρόλι (Agarogli), έτι δε και άμπελος μεγάλη και έτερον
περιβόλιον εν τω χωρίω Καλέβι (Chielevi). Το παραχωρητήριον
χρονολογείται από της 8 Οκτωβρίου 1702. Έτερα έγγραφα του
Νοεμβρίου 1702 και Νοεμβρίου 1703 (19) επιβεβαιούσι τας
παραχωρήσεις και μάλιστα προσθέτωσιν εις ταύτας ετέρας, συν τοις
άλλοις και μύλον ενοικιασμένον τέως εις τον αποθανόντα Γεώργιον
Δούσμανην (20).

Δυο έτη βραδύτερον δουκικόν διάταγμα της 5 Φεβρουαρίου 1704
απένειμεν εις τους Αδελφούς Ζωρζήν και Βενιζέλον Ροΐδας, και εις
τους κληρονόμους αυτών τον τίτλον του Κόμητος. Το έγγραφον τούτο
δημοσιευθέν προ ετών εις τα «Αθηναϊκά Μνημεία» του κ. Δ.
Καμπούρογλου (21), νομίζομεν καλόν, ν' αναδημοσιεύσωμεν ενταύθα,
διότι δίδει και λεπτομερείας περί της ιστορίας της οικογενείας.


  Τίτλος Ευγενείας
  της Αθηναϊκής Οικογενείας Ροΐδου.

  Αλοΐζιος Μοτσενίγος θεία χάριτι Δουξ της Ενετίας κ.τ.λ.

  Προς άπαντας γενικώς και ιδιαιτέρως προς ους ήθελε φθάση αύτη η
  ημετέρα, γνωστοποιούμεν, ότι εν τω ημετέρω συμβουλίω ελήφθη
  μέτρον ως προκύπτει και εκ των ενόρκων πληροφοριών των
  αναγνωθεισών προ ολίγον παρά των συνεδριασάντων ανακριτών
  συνδίκων εν Μωρία, η πάντοτε τα μάλιστα διακεκριμένη αξία των
  Γεωργίου και Βενιζέλου Ροΐδου, οίτινες εγκαταλείψαντες τας
  Αθήνας εις ας εγεννήθησαν και καταντήσαντες να κατοικήσωσιν εν
  Μωρία ως εκούσιοι υπήκοοι, έδοσαν και δια προσφορών εις το
  Δημόσιον ταμείον και δια της προσλήψεως ανδρών και μετέπειτα
  άλλου πλήθους δι' ιδίων εξόδων, τρανάς αποδείξεις πιστής και
  σταθεράς υπακοής εις όλους τους κλάδους της δημοσίας ασφαλείας.

  Επειδή δε εξαιτούνται οι αυτοί πράξίν τινα της δημοσίας
  μεγαλοδωρίας δυναμένην να ανταμείψη αυτούς της αυθορμήτου
  υπακοής, απεφασίσαμεν ίνα οι ειρημένοι Γεώργιος και Βενιζέλος
  Ροΐδαι μετά των τέκνων και νομίμων διαδόχων αυτών, χάριν της
  ευνοίας του συμβουλίου τούτον τιμηθώσι δια παντός, δια του
  τίτλου ΚΟΜΗΤΩΝ, όπως εκ της αποδείξεως ταύτης της δημοσίας
  γενναιότητας δυνηθώσιν έτι πλέον να θερμανθώσιν εις την
  διακεκριμένην αυτών υπακοήν.

  Κατ' εξουσίαν τον ειρημένου συμβουλίου διατάττομεν Υμάς ίνα
  δώσητε εκτέλεσιν.

  Εδόθη εν τω ημετέρω Δουκικώ Παλατίω την ημέραν πέμπτην
  Φεβρουαρίου ενδικτ. XIII 1704.

  Την δεκάτην Μαρτίου 1725 έτος παλαιόν εν Ζακύνθω προσήχθη η
  παρούσα παρά του Κυρίου Κόμητος Γεωργίου Ροΐδου όπως λάβη
  νόμιμον και επίσημον αντίγραφον αυτής προς γενικήν χρήσιν του.

                                                        Αντίγραφον
                                                Μαρία Άγγελος Νέγρης

Αλλ' η Βενετική κυριαρχία εν Πελοποννήσω (22) υπήρξεν απροσδόκητος
όσον και προσωρινή. Εντός επτά μηνών (από του Μαΐου μέχρι του
Δεκεμβρίου 1715) οι Τούρκοι ανέκτησαν τας εις τον θαυμαστόν
πόλεμον (guerra meravigliosa) απωλεσθείσας επαρχίας, και οι Ροΐδαι
ηναγκάσθησαν και πάλιν να ζητήσωσι την σωτηρίαν εν τη φυγή. Η
οικογένεια εδιχάσθη· ο μεν είς κλάδος μετηνάστευσεν εις Ζάκυνθον,
ο δε έτερος εις Χίον.

Και η μεν μετανάστευσις εις Ζάκυνθον είναι ευεξήγητος· τον ακριβή
όμως λόγον της μεταναστεύσεως εις Χίον δεν ηδυνήθην να εξακριβώσω.
Ίσως ωφείλετο αύτη εις την σχετικήν ελευθερίαν, ης απέλαυεν η
μυθολογουμένη πατρίς του Ομήρου. Οπωσδήποτε οι εν Ζακύνθω Ροΐδαι
ουδέποτε ελησμόνησαν τους εν Χίω συγγενείς παράσχοντες εις αυτούς
μάλιστα μετά την καταστροφήν της Χίου και σπουδαιοτάτην υπηρεσίαν.
Πράγματι το 1824 ο κόμης Αντώνιος Ροΐδης ουχί μόνον εφιλοξένησεν
εν Ζακύνθω τον πατέρα του συγγραφέως των «Ειδώλων», αλλά και
επέτυχεν υπέρ αυτού και των αδελφών του την έκδοσιν Ιονίου
διαβατηρίου, διά του οποίου ο μεν Δημήτριος ηδυνήθη να μεταβή εις
Κωνσταντινούπολιν, οι δ' εν Σύρω πενόμενοι αδελφοί του εις
Σμύρνην, όπου και ηδυνήθησαν να εμπορευθώσι «χωρίς να φοβώνται
τους αγρίους Τούρκους».

Περί του φιλοσυγγενούς Αντωνίου Ροΐδου τ' ανέκδοτα απομνημονεύματα
του Ευστρατίου Ροΐδου διηγούνται και το εξής νοστιμώτατον
επεισόδιον:

  «Ο Αντώνιος εχρημάτισεν εις την Αλεξάνδρειαν, κατορθώσας να τον
  εμπιστευθή ο Μεχμέτ Αλή Πασάς χρηματικήν διαχείρισιν· θελήσας
  όμως να ωφεληθή, εμπορεύθη τα χρήματα ζημιωθείς· ελθούσης της
  εποχής να δόση απολογισμόν της διαχειρίσεως, επειδή και ήτο
  ελλειματίας, φοβούμενος την αρχήν του Πασσά, εδραπέτευσε μ' έν
  Ζακύνθιον πλοίον. Αφιχθέν το πλοίον εις την Ζάκυνθον, εξήλθον
  άπαντες εις το Υγειονομείον διά να καταγραφώσιν· όταν ήλθεν η
  σειρά του ανωτέρω ηρωτήθη πώς ονομάζεσαι: «Αντώνιος Ροΐδης». Εις
  την εκφώνησιν του ονόματος τούτου είς των φυλάκων αποκαλεί τον
  Αντώνιον ψεύστην και κλέπτην, συνάμα δε απέρχεται δρομαίως εις
  την οικίαν του κόμητος Αντωνίου Νικολάου Ροΐδη και του λέγει: έ
  Αυθέντη, ήλθεν ένας ο οποίος έχει κλεμμένον το όνομά σου και
  τολμά να λέγη ότι ονομάζεται Ροΐδης. Ο φύλαξ έμεινεν έκπληκτος,
  όταν ο κόμης του απήντησε: «πήγαινε να τον ερώτησης αν είναι
  Χίος, και αν είναι από την Χίον, είπε εκ μέρους μου εις τον
  υγειονόμον να του δώση έν καλόν δωμάτιον, και μετ' ολίγον θα
  έλθω να τον ιδώ», — Ενώ λοιπόν ο Αντώνιος εσκέπτετο το τί
  ποιητέον, καθότι ενόμισεν ότι ο Μεχμέτ Αλή Πασσάς επρόφθασε να
  ειδοποιήση την δραπέτευσίν του, και ότι θα τον συλλάβουν διά να
  τον παραδώσουν ή αποπέμψωσιν εις την Αλεξάνδρειαν, η έκπληξίς
  του εκορυφώθη, όταν επιστρέψας ο φύλαξ ερωτά από ποίον τόπον
  είσαι; άμα ήκουσεν από την Χίον, του λέγει πολύ καλά,
  αποκαλύπτει την κεφαλήν και του λέγει, ότι: έχω εντολήν από τον
  Αυθέντην Σινιόρ κόντε να ειπώ του υγειονόμου να σας παραχωρήση
  έν καλόν δωμάτιον, και μετ΄ολίγον θα έλθη και ο ίδιος να σας
  ιδή. Ολ' αυτά εκορύφωσαν την απορίαν και έκπληξιν του Αντωνίου,
  διότι δεν εγνώριζεν ότι εις την Ζάκυνθον υπάρχει Ροΐδης και
  μάλιστα καλούμενος Αντώνιος όπως και αυτός. Μετ' ού πολύ
  κατήλθεν ο κόμης Αντώνιος Ν. Ροΐδης και εξηγήθησαν. Ο κόμης δεν
  ηδύνατο να πιστεύση πως είναι δυνατόν να μη γνωρίζωσιν εις την
  Χίον ότι είχαν συγγενή εις την Ζάκυνθον».

Αδελφός του προμνησθέντος κόμητος Αντωνίου ήτο ο ιδιόρρυθμος καθ'
όλα δοτόρος Διονύσιος Ροΐδης, ον αποθανάτισεν ο Σολωμός διά της
«Πρωτοχρονιάς» και του «Ιατροσυμβουλίου». Λόγου δε τυχόντος περί
Σολωμού αδύνατον να μη μνημονευθή ότι κατά τον Ευστράτιον Ροΐδην
και άλλας μαρτυρίας (23) η ηρωίς ετέρου αριστουργήματός του, της
«Ξανθούλας», εκείνης, ην τόσον συγκινητικά αποχαιρετά ο ποιητής,
ήτο η Δις Μαριγώ Μαυρογορδάτου, η βραδύτερον νυμφευθείσα εν
Λονδίνω τον Ευστράτιον Ράλλην, εγγονή δε της Μαρίας Δ. Ροΐδου και
συνεπώς δευτέρα εξαδέλφη του Εμμανουήλ Ροΐδου, όστις πάλιν υπήρξεν
είς των πρώτων εκ των ανακηρυξάντων τον Σολωμόν πρίγκιπα της καθ'
ημάς ποιήσεως καθ' ην, απομεμακρυσμένην ήδη, εποχήν τω
διημφισθήτουν το στέμμα και ο Σούτσος και ο Ζαλοκώστας.

Αλλ' ας αφήσωμεν την Ζάκυνθον διά την Χίον. (24) Έλεγον ότι οι
λόγοι, δι' ους είς κλάδος των Ροΐδηδων μετηνάστευσεν εκεί, δεν
είναι ακριβώς γνωστοί. Ουδέ καν επακριβώς γνωρίζομεν το έτος της
αφίξεώς των εν τη παρικαλλεί εκείνη νήσω. Το βέβαιον όμως είναι
ότι το 1720 ήσαν ήδη εγκαταστημένοι εν αυτή. Από της εποχής
εκείνης τα λεπτομερέστατα απομνημονεύματα του Ευστρατίου Ροΐδου
μάς δίδουσι περί αυτών πληρεστάτας πληροφορίας.

Δέον εν τούτοις να σημειωθή ενταύθα ότι η θέσις, ην ταχέως
κατέλαβαν οι Ροΐδαι εν Χίω, ήτο περιφανής. Τούτο δεικνύουσι και οι
γάμοι ους ταχέως συνήψαν μετά των αριστοκρατικωτέρων της χώρας
οικογενειών, των Μαυρογορδίτων, των Σκυλίτζη, των Τζιτζίνια, των
Ροδοκανάκη κλπ. Ο κύκλος εν τω οποίω την εποχήν εκείνην επετρέπετο
εις αρχοντοπούλαν Χίαν να νυμφευθή ήτο πολύ στενός· εχρειάσθησαν
δ' όλα τα πλούτη του Ζαννή Ροΐδου ίνα πεισθή ο Ματθαίος
Μαυρογορδάτος να δώση την Θυγατέρα του εις τον υιόν ανδρός άρτι
εγκαταστάντος εν τη νήσω. Σημειωτέον όμως ότι ούτε οι γάμοι ούτε
τα πλούτη αντιπροσώπευον εν τη αποκλειστική εκείνη κοινωνία
τελείαν πολιτογράφησιν· διά τούτο δε μέχρι τέλους ουδείς των
Ροΐδηδων, θεωρημένων ως ξένων, ηδυνήθη να ανέλθη εις το αξίωμα
δημογέροντος. (25)

Άλλως ουδ' οι Ροΐδηδες ελησμόνησαν τελείως την καταγωγήν των· η δε
μονή, ην έκτισαν, φέρει το όνομα Χαλαντρίτζαινα, ου κατά τον
Ευστράτιον Ροΐδην μόνη εξήγησις είναι ότι ελήφθη «εκ της ουχί
μακράν της Γαστούνης κειμένης κωμοπόλεως Χαλαντρίτζας, ο ναός της
οποίας τόσης απήλαυε φήμης κατά τον Buchon».

Εις την Παναγίαν Χαλαντρίτζαιναν αποδίδει η Χιακή παράδοσις
διάφορα θαύματα. Ελέγετο μεταξύ των άλλων ότι, ότε ο χατζής
Σταμάτιος Ροΐδης, ήρχισε να κτίζη το μοναστήριον, η Παναγία
εμφανισθείσα εις τον αρχιτέκτονα τω υπέδειξε ποίον σχέδιον, πολύ
μεγαλοπρεπέστερον του αρχικού, έδει ν' ακολουθήση. Εις δε τους
απορούντας διατί η Παναγία δεν επαρουσιάσθη απ'ευθείας εις τον
ιδρυτήν της μονής, εξηγείτο ότι «η Παναγία ταπεινοφρονούσα
προετίμησε τον υπηρέτην, όπως ο Χριστός έπλυνεν ο ίδιος τους πόδας
των μαθητών του». Ο ευσεβέστατος κτίτωρ ηρκέσθη εις την εξήγησιν,
οι σκεπτικώτεροι όμως υπώπτευσαν ότι ο αρχιτέκτων, έχων συμφέρον
να λάβωσιν επέκτασιν αι εργασίαι, επενόησεν έν από τα ψευδοθαύματα
εκείνα, άτινα τόσον συχνά απαντώσιν εις το πρώτον έργον του
απογόνου του Χατζησταμάτη (26).

Εν αντιθέσει προς τους άλλους Χίους, οίτινες κατά κανόνα
επεδίδοντο εις το εμπόριον, την δουλειά, οι Ροΐδηδες, λόγω ίσως
της ξενικής των καταγωγής, ηρέσκοντο μάλλον καρπούμενοι αμέσως τα
πλούτη των, περί του μεγέθους των οποίων πλείστα τεκμήρια δίδουσι
τ' απομνημονεύματα του Ευστρατίου.

Εν τούτοις είς εξ αυτών μνημονεύεται ως διαπρέψας μεγάλως εις τα
γράμματα. Ήτο δ' ούτος ο αδελφός του προσπάππου του Εμμανουήλ
ιερομόναχος Μακάριος, όστις ετύγχανε τόσον βαθύς γνώστης και αυτής
της Λατινικής, ώστε οι αμοιρούντες ευπαιδεύτων κληρικών Λατίνοι
κατέφευγαν εις αυτόν, όπως τοις εξηγήση τας γραφάς. Αι σχέσεις
αύται έδωκαν αφορμήν είς τινας συναδέλφους, ων ο Μακάριος, δεινός
ιεροκήρυξ, κατήγγελλε τας καταχρήσεις, να τον διαβάλωσιν ως
αιρετικόν παρά τω πατριάρχη Ιερεμία. Ο ιερομόναχος, μεταβάς εις
Κωνσταντινούπολιν, κατέδειξεν από του άμβωνος την κατ' αυτού
εξυφανθείσαν σκευωρίαν. Πλην ο θρίαμβος του υπήρξε βραχυχρόνιος,
διότι σχεδόν αμέσως ύστερον απέθνησκεν αιφνιδίως. Ο μυστηριώδης
ούτος θάνατος απεδόθη εις δηλητηρίασιν. Την δ' υποψίαν ταύτην
φαίνεται ότι συνεμερίζετο και αυτός ο Πατριάρχης, διότι έγραψεν
ιδιόχειρον προς τον πατέρα του μεταστάντος επιστολήν «εν ή
εφαίνετο η ψυχική συγκίνησις και αγανάκτησίς του». (27)

Εκτός του Μακαρίου και άλλοι Ροΐδαι εδείχθησαν φίλοι των
γραμμάτων. (28) Εν τούτοις, εξ όσων ηδυνήθην ν' αντιληφθώ, την
προς την εγκυκλοπαιδικήν μόρφωσιν ροπήν του Μανώλη, ως και το
σατυρικόν του πνεύμα, ούτος εκληρονόμησε μάλλον εκ των προς μητρός
συγγενών, και δη εκ των δυο αδελφών του πάππου και ομωνύμου του
Μανώλη Ροδοκανάκη, Φραγκούλη και Σταματίου.

Και περί μεν της πολυμαθείας του Φραγκούλη, ο οποίος απέθανε
μυστικοσύμβουλος του μεγάλου δουκός της Τοσκάνης, ικανά μανθάνομεν
από τον Baron de Marcellus, όστις εξενίσθη εν τω πύργω των
Ροδοκανάκηδων εν Χίω (29). Ούτος μνημονεύει και τας προς το
γυμνάσιον γενναίας του χρηματικάς δωρεάς ως και την θαυμασίαν εκ
δισχιλίων τόμων βιβλιοθήκην, ήτις περιείχε τ'αριστουργήματα ου
μόνον της Ελληνικής αλλά και της Γαλλικής και της Ιταλικής
φιλολογίας, ως και την μετά του Βάμβα στενήν φιλίαν του Φραγκούλη,
(Βλ. A. de Marcellus «Souvenirs de l'Orient» σελ. 116-8 της β.
εκδόσεως, Παρισίοι 1854).

Ο Σταμάτιος Ροδοκανάκης (30) ήτο έτι μάλλον καινοτόμος και
νεωτεριστής. Η σώφρων Χιακή κοινωνία ήτο τόσον συντηρητική, ώστε
είχε καταντήση αντιδραστική. Πάσα επέκτασις ή μεταρρύθμισις της
παιδείας εκρίνετο επικίνδυνος. Η δε προσήλωσις εις τα ήθη και έθιμα
επέφερε την διαιώνισιν έξεων και ενδυμασιών, αίτινες συντελούσης και
της ασυστόλου χρήσεως ψιμμυθίου (31) εφαίνοντο κωμικαί και γελοίαι. Ο
Σταμάτιος Ροδοκανάκης επεχείρησε να πείση τους συμπατριώτας του,
ότι ήτο ανάγκη να δώσωσι πρατικόν χαρακτήρα και ζωήν εις τα
σχολεία, να ενδύωσι τας γυναίκας και θυγατέρας απλούστερα και
φυσικώτερα, χορηγούντες αυταίς συνάμα μεγαλειτέραν ελευθερίαν. Τα
καινά τούτα δαιμόνια δεν ήχησαν καλώς εις τα ώτα των
συντηρητικωτέρων· ούτοι, ορμώμενοι και υπό τοπικής κομματικής
εμπαθείας, ήρχισαν παριστώντες τον Σταμάτιον, ως γαλλίζοντα,
άθεον, επαναστάτην κλπ. Ούτος απήντα και δι' άλλων επιχειρημάτων
αλλά και διά σατυρών, εν αις μετά πολλής αφειδίας διαπομπεύει την
αμάθειαν, τας προλήψεις, και αυτά τα σωματικά μειονεκτήματα και
τας κοινωνικάς ατυχίας των αντιπάλων του. Η ανάμιξις αύτη
προσωπικών εις γενικότερα ζητήματα, ην συγχωρεί μόνον ο διά του
γέλωτος αφοπλισθείς αναγνώστης, δεν έλειψεν ως γνωστόν ούτε από
τους αγώνας του ανιψιού του, επιχειρούντος κατά καιρούς ν'
αναμορφώση την ποίησιν, την γλώσσαν, την Εθνικήν Βιβλιοθήκην και
τα πολιτικά ήθη.

                             *
                            * *
Ο ευτυχής και αμέριμνος βίος, ον περί το 1820 διήγον οι Χίοι,
αποτελεί δραματικήν αντίθεσιν προς τας επικειμένας συμφοράς.
Έλαβον αφορμήν εσχάτως να διεκτραγωδήσω την οικτράν τύχην των προς
μητρός συγγενών του Εμμανουήλ (32). Ο πάππος του, επικαλούμενος
Φραγκομανώλης, διότι μόνος εν Χίω έφερεν ευρωπαϊκήν ενδυμασίαν,
απήχθη εκ των πρώτων εις το φρούριον ως όμηρος· μετ' ολίγον δε τα
τέκνα του ωδηγήθησαν υπό Τούρκων στρατιωτών προ του δένδρου, από
του οποίου εκρέματο απηγχονισμένος ο δυστυχής εθνομάρτυς.
Μυθιστορηματικαί, δε κυριολεκτικώς είναι αι μετέπειτα περιπέτειαι
της οικογενείας του, ιδίως δε της μητρός του Μανώλη Κορνηλίας,
ήτις πωληθείσα ως δούλη, έζησε πλέον των τριών ετών εις το
εσωτερικόν της μικράς Ασίας, οθωμανίς de facto, εάν όχι de jure
(33). Εκεί ανευρέθη κατά τύχην υπό παλαιού οικογενειακού υπηρέτου
επαγγελλομένου νυν τον μεταπράτην, εξαγορασθείσα δε αντί μεγάλων
θυσιών, διεπεραιώθη εις Λιβόρνον, όπου είχον συγκεντρωθή και τα
λοιπά περισωθέντα μέλη της δυστήνου οικογενείας. Τόσον όμως μακρά
υπήρξεν η παρά τοις Τούρκοις διαμονή αυτής, ώστε, όταν έφθασεν εις
Τοσκάνην η δωδεκαέτις κόρη δεν εγνώριζεν ειμή ελαχίστας λέξεις
Ελληνικάς προς μέγα σκάνδαλον συγγενούς της τινός, όστις δεν έπαυε
να λέγη· «διά μία τέτοια Τουρκοπούλα να δώσωμεν 6.000 τάλληρα!!!»
(34)

Ουχ ήττον τραγικά των Ροδοκανάκηδων έπαθον οι Ροΐδαι. Χωρίς να
μακρηγορήσω επί των υλικών ζημιών και των εξανδραποδισμών αρκεί να
ενθυμήσω ότι μεταξύ των βιαίως την ζωήν τερματισάντων Χίων
ευρίσκοντο οκτώ μέλη της οικογενείας (35), και δη ο Ζαννής Δ.
Ροΐδης μετά των υιών του Ευστρατίου και Παντολέοντος (36), ο
Θεόδωρος Δ. Ροΐδης και η μήτηρ τούτων και προμάμμη του συγγραφέως
των «Ειδώλων» Αικατερίνη Ροΐδου, το γένος Μαυροκορδάτου, γυνή
υπέργηρως, γνωστή διά την άκραν της αγαθότητα και φιλανθρωπίαν και
ήτις εσφάγη μετά της θυγατρός της Σεβαστής Πρασακάκη και των δύο
υιών ταύτης.

Η τραγική απλότης μεθ' ης διηγείται το τελευταίον τούτο επεισόδιον
ο ανεπιτήδευτος κάλαμος του Ε. Ροΐδη, αναπαριστά κάλλιον ή μακρά
αφήγησις το απαίσιον δράμα του 1822, καθ' ο η αγριότης των Τούρκων
εύρε συνεπίκουρον την δολιότητα των Δυτικών.

  «Οι Τούρκοι έδραμον εις την εξοχήν. Ο Ιωάννης Πρασακάκης ύψωσε
  την Γαλλικήν σημαίαν επί του πύργου του, υπό την αιγίδα της
  οποίας προσέφυγον πολλαί οικογένειαι· προσέφυγε και η μήτηρ του
  πατρός μου. Κατ' αρχάς εσεβάσθηοαν οι άγριοι Τούρκοι την Γαλλικήν
  σημαίαν,  οι Δυτικοί όμως κινούμενοι από φανατισμόν ειδοποίησαν
  τους Τούρκους ότι είναι ψεύτικο προξενείον και περί την δύσιν του
  ηλίου ώρμησαν οι Τούρκοι, οι οποίοι έως να θραύσωσι τας θύρας,
  έλαβον καιρόν οι εντός να διασκορπισθώσι διά των χωραφίων και,
  βοηθούμενοι από το σκότος της νυκτός, εζήτησαν άσυλον εις τα
  χωρία, πλην ακολούθως συνελήφθησαν και οι μεν υιοί αυτών
  ανθιστάμενοι ωπλισμένοι εσφάγησαν προ των οφθαλμών της μητρός των,
  οι δε λοιποί απήχθησαν αιχμάλωτοι. Τας νέας ίππευσαν
  επί ημιόνων, τας δε γραίας υπεχρέωσαν να παρακολουθούν πεζή. Η
  ωραία Αικατερίνη, θυγάτηρ της Σεβαστής, θεωρούσα την τε μητέρα
  και κοσμήτορα αυτής να βαδίζωσι μετά κόπου, καθικέτευσε τον
  άγριον Τούρκον να καταβή να περιπατή, διά να ιππεύση εις την
  θέσιν της η μήτηρ της και η προμήτωρ της. Ο Τούρκος εξήγαγε το
  γιαταγάνιον και κατέσφαξεν αυτάς, διά να παύσωσι δε αι οιμωγαί
  της τε θυγατρός και των παρευρισκομένων ηπείλησε και αυτάς και
  ούτως επέβαλε διά του τρόμου σιωπήν. Ιδού λοιπόν τι τραγικόν
  τέλος έλαβεν η πολυτρόπως ευεργετήσασα την κοινωνίαν και τακτικά
  διανέμουσα ελέη εις τους πτωχούς. Εσφάγη μετά της θυγατρός της
  εν μέση οδώ και τα σώματά των έγιναν βορά των κυνών και ορνέων».

Φαντάζεται τις οποία θα υπήρξεν η απελπισία και η απόγνωσις, ήτις
θα κατέλαβεν εν μέσω τοσούτων ανηκούστων ηθικών και υλικών
συμφορών τους μέχρι χθες ευτυχείς και αμερίμνως ζώντας.

Αλλ' η θαυμαστή καρτερία, ην καθ' όλον τον αγώνα επέδειξεν ο
Ελληνισμός, συνδυαζομένη προς την οικογενειακήν αλληλεγγύην,
ετέραν αναμφισβήτητον αρετήν της φυλής μας, έσωσε και τας δύο
οικογενείας από της τελείας καταστροφής.

Είδομεν ήδη πως χάριν του Ζακυνθίου κόμητος Αντωνίου οι Χίοι
Ροΐδαι ωπλίσθησαν δι' Ιονίου διαβατηρίου και ηδυνήθησαν διαρκούσης
έτι της θυέλλης να ζήσωσιν εμπορευόμενοι και εν αυτή τη Οθωμανική
αυτοκρατορία.
Εξ άλλου οι αδελφοί του Φραγκομανώλη Φραγκούλης και Σταμάτιος
ουδεμιάς εφείσθησαν θυσίας προς διάσωσιν εν Λιβόρνω της χήρας και
των ορφανών του, φροντίσαντες βραδύτερον να εύρωσιν εργασίαν διά
τους τρεις υιούς και γαμβρούς διά τας δυο Θυγατέρας.

Διά Χιώτισσαν αρχοντοπούλαν, ως ήδη έλαβον αφορμήν να παρατηρήσω,
ο κύκλος της εκλογής γαμβού δεν ήτο πολύ ευρύς· περιωρίζετο εις
εικοσάδα οικογενειών, αίτινες απετέλουν την Χιακήν αριστοκρατίαν.
Συνήθως εξελέγετο οικογένεια μεθ' ης ήδη υπήρχον δεσμοί
κηδεστείας, συμπλεκόμενοι ως επί το πολύ και με σχέσεις εμπορικάς.
Εις τας αρχάς ταύτας συμμορφωθείς ο θείος της Κορνηλίας Σταμάτιος
την εμνήστευσε με τον αδελφόν της συζύγου του Δημήτριον Ροΐδην
(37) επειδή δε ο γαμβρός δεν ηδύνατο να έλθη εις Λιβόρνον τού
«έστειλαν την νύμφην» εις Σύρον (38), όπου ετελέσθησαν οι γάμοι
και όπου μετά δέκα μήνας επέπρωτο να ίδη το φως ο συγγραφεύς των
ανά χείρας «Έργων», εις τας λεπτομερείας του βίου του οποίου είναι
ήδη καιρός να φθάσωμεν.



ΚΕΦΑΛΑΙΟΝ Β’.
Ο βίος τον Εμμανουήλ Ροΐδου



Ο βίος του Εμμανουήλ Ροΐδου διαιρείται εις δύο ίσας περιόδους, την
μίαν αδιακόπων μετακινήσεων, την άλλην διαρκούς εν Αθήναις
διαμονής. Και την μεν μονοτονίαν της δευτέρας διακόπτει μόνον
σειρά μακρά ατυχημάτων, άτινα, εάν εχρωμάτισαν με περισσήν
μελαγχολίαν, δεν ανέκοψαν όμως ευτυχώς την πυκνοτέραν καταστάσαν
φιλολογικήν παραγωγήν, εν η συνωψίζετο πλέον ο όλος του βίος.
Τουναντίον η πρώτη περίοδος υπήρξεν ευτυχής όσον και ποικίλη. Εις
αυτήν εστρέφετο αδιακόπως το πνεύμα του υπό της φύσεως και της
δυστυχίας απομονωθέντος συγγραφέως. Έκαστον δε σταθμόν αυτής
εγαλβάνιζεν η λαμπρά αυτού διάνοια, ενσωματούσα αυτόν εις
μυθιστόρημα, διήγημα, άρθρον ή σκέψιν. Άξιον μάλιστα παρατηρήσεως
είναι ότι όλη η δημιουργική και μέρος της κριτικής εργασίας του
Ροΐδου σχετίζεται δεινώς προς επεισόδια των παιδικών και νεανικών
αυτού χρόνων. Ουδέν άξιον απομνημονεύσεως παρέλειψεν. Άνευ
υπερβολής δε δύναταί τις να είπη ότι ο αναγνώσας την διά του
παρόντος τόμου εγκαινιαζομένην συλλογήν των έργων του Ροΐδου,
γνωρίζει τον βίον του καλλίτερον ή ο μελετήσας την ανά χείρας
βιογραφίαν.


Ι
Τα έτη της παιδικής και νεανικής ηλικίας. — Η μετάφρασις του
«Οδοιπορικού»


Ως ήδη είρηται, ο Εμμανουήλ Ροΐδης εγεννήθη τω 1885 εν Σύρω. Εξ
Ερμουπόλεως ανεχώρησεν εξαετής, σχων όμως ήδη την αφορμήν να δώση
τεκμήρια του σατυρικού του πνεύματος και απολαύων δικαίως την
φήμην enfant terible (39).

Τω 1841 ο Δημήτριος Ροΐδης μετενάστευσεν εις Γένουαν, όπου και
διωρίσθη γενικός πρόξενος της Ελλάδος. Η εν τη πρωτευούση της
Λιγουρίας οκταετής διαμονή του νεαρού Μανώλη έσχε μεγάλην
επίδρασιν επί του βίου αυτού, όχι μόνον ένεκα της επιδράσεως ην
ήσκησεν επ' αυτού μάλλον προηγμένον περιβάλλον, αλλά και διότι εις
αυτόν οφείλεται και η συγγραφή της «Παπίσσης Ιωάννας». Περιττόν να
επαναλάβωμεν, διότι αυτός ο συγγραφεύς αφηγήθη εκτενώς το πράγμα
εν τω προλόγω του πρώτου και γνωστοτέρου του έργου, πως κατά τον
βομβαρδισμών της επαναστατησάσης Γένοβας ηγέρθη εν τω υπογείω,
όπερ εχρησίμευεν ως καταφύγιον ελληνικού προξενείου, βιαιοτάτη
θρησκευτικοπολιτική συζήτησις και πώς η μεσαιωνική περί παπίσσης
παράδοσις ήχησε διά πρώτην φοράν εις τα κατάπληκτα νεανικά του
ώτα.

Έν έτος βραδύτερον τω 1849 εστέλλετο εις Σύρον όπως λάβη ελληνικήν
ανατροφήν, ουδέποτε όμως ελησμόνησε την Γένοβαν και τους
Γενοβέζους, και εκείνην μεν μνημονεύει πλειστάκις λαβών αυτήν ως
τόπον ενός των ωραιότερων του διηγημάτων, της «Κυνομυομαχίας»,
τούτων δ' έδωκε απαράμιλλον χαρακτηρισμόν εν τω περί της
«Συνωμοσίας του Φιέσκο» (κατά μετάφρασιν του πρίγκηπος Σαξ
Μεΐνιγγεν) άρθρον του της Ώρας» (18 Ιουνίου 1888).

Οποίος δε ήτο την μορφήν εν τοις χρόνοις εκείνοις ο Ε. Ροΐδης
κρίνει τις εκ της κοσμούσης τον παρόντα τόμον ξυλογραφίας. Η
ιχνογραφία (à deux crayons), ης αύτη είναι πιστή αναπαράστασις
(40), είναι έργον Ρωμαίου καλλιτέχνου, όστις παρεπιδημών εις
Γένοβαν και συναντήσας έν τινι συναναστροφή τον νεαρόν Έλληνα,
τόσον εθαύμασε την ευφυά και εκφραστικήν του φυσιογνωμίαν, ώστε
εζήτησε παρά των γονέων του την άδειαν να την απεικονίση.

Εις Σύρον εστάλη κατά προτίμησιν υπό των γονέων του ο Μανώλης,
διότι εκεί έζη τότε η αδελφή της μητρός του Κυρίου Αντωνίου
Μικρουλάκη και διότι εν Ερμουπόλει ελειτούργει Λύκειον δικαίως
φημιζόμενον ως έν των αρίστων ελληνικών εκπαιδευτικών ιδρυμάτων,
το Λύκειον Ευαγγελίδου. Ο Χρήστος Ευαγγελίδης, Μακεδών,
απορφανισθείς κατά την επανάστασιν, είχεν εκπαιδευθή υπό
φιλελλήνων Αμερικανών εν ταις Ηνωμέναις Πολιτείαις, απεκόμισε δ'
εκείθεν, κατά την μαρτυρίαν του αειμνήστου Δ. Βικέλα (41),
ελλείψει πολλών γνώσεων έξεις παιδαγωγικάς, των οποίων η εισαγωγή
ήτο ίσως αναγκαιοτέρα της θεωρητικής σοφίας παρ' ημίν. Πράγματι
προσεπάθει να συνειθίση τους μαθητάς του εις την διαχείρισιν
χρημάτων (42), και ώθει αυτούς εις πρωτοτύπους φιλολογικάς
εργασίας. Διιδών την προς το γράφειν έφεσιν των νέων Βικέλα και
Ροΐδου, τους έπεισεν άνευ πολλού κόπου, ν' αναλάβωσι την έκδοσιν
εβδομαδιαίας εφημερίδος, ήτις εκυκλοφόρει ως χειρόγραφον υπό τον
τίτλον «Η Μέλισσα», και ης μετέπειτα οι δύο συντάκται μάτην
ανεζήτησαν έστω και έν μόνον αντίτυπον.

Επίσης διωργάνου ο Ευαγγελίδης και θεατρικάς παραστάσεις. Εν μια
εξ αυτών παρεστάθη η υπό του δεκαεξαετούς Βικέλα μετάφρασις της
«Ρακινέας Εσθήρ». Εις ταύτης την διδασκαλίαν έλαβε μέρος και ο
Ροΐδης, δεν ηδυνήθη όμως να υποδυθή ή μόνον δευτερεύον πρόσωπον,
διότι η βαρυηκοΐα ήρχισεν από τότε να τον βασανίζη.

Προς θεραπείαν της βαρυηκοΐας ταύτης όσον και προς πληρεστέρας
σπουδάς απήλθε τω 1855 ο Ροΐδης εις Βερολίνον, απεκόμιζεν όμως εκ
της Σύρας και της Συριανής κοινωνίας τόσον ζωηράν ανάμνησιν, ώστε
μετά παρέλευσιν 40 ετών ηδυνήθη να τας απεικονίση μετ' απιστεύτου
ακριβείας εις τα «Συριανά εκείνα Διηγήματα», άτινα θεωρούνται υπό
πολλών ως το δημιουργικόν αριστούργημά του και εις τα οποία

  «υπάρχει αφεύκτως κάτι από το πνεύμα και το ύφος του συγγραφέως
  του Ζαδίγ» (43).

Η εν Βερολίνω διαμονή του παρετάθη πλέον του έτους. Ηκολούθει ο
Ροΐδης μαθήματα φιλολογίας και φιλοσοφίας. Δυστυχώς τα πειράματα,
εις ά τον υπέβαλε δόκιμος ιατρός προς θεραπείαν των ώτων του, αντί
να ωφελήσουν επεδείνωσαν τόσον την κατάστασίν του ώστε, καίτοι
καθήμενος, ειδική αδεία, ουχί επί των θρανίων αλλ' επί καθίσματος
ακριβώς υπό την έδραν τιθεμένου, δεν κατώρθου πλέον ν' ακολουθή
απροσκόπτως τας παραδόσεις. Όθεν απελπισθείς συνεμορφώθη προς τας
οικογενειακάς συμβουλάς, απεφάσισε δηλαδή να γίνη έμπορος και
μετέβη εις Ρουμανίαν.

Την εποχήν εκείνην (τω 1857) η Ρουμανία, ή, κυρίως ειπείν, αι
Παραδουνάβιοι Ηγεμονίαι, ήσαν από εμπορικής απόψεως χώρα ελληνική.
Ο Ροΐδης επανεύρεν εν μεν τω Ιασίω τον πατέρα του, όστις διηύθυνε
το περίφημον τότε επί πλούτω και τιμιότητι κατάστημα Αργέντη —
Σεκιάρη, εις δε την Βραΐλαν τον Δημήτριον Ροδοκανάκην, υιόν του
Σταματίου εκείνου, παρ' ού ίσως ο Μανώλης εκληρονόμησε την προς
τας μεταρρυθμίσεις και την σάτυραν τάσιν.

Τα ήθη δεν ήσαν τότε εν ταις ηγεμονίαις λίαν αυστηρά και νέος
ωραίος και κομψός ως αυτός εύρισκεν ευκόλως ευκαιρίας
διασκεδάσεων· πλην εις την λεπτήν και καλλιτεχνικήν του φύσιν αι
εύκολοι απολαύσεις δεν άφηνον ειμή προσωρινάς εντυπώσεις, διά
τούτο δ' ουδέποτε ποιείται που ιδιαιτέραν μνείαν περί της εν
Ρουμανία διαμονής. Άλλως το εμπόριον ολίγον τον είλκυεν, ο δε
θείος του Δημήτριος, παρ' ω εμαθήτευε, παρετήρει μετ' απορίας ότι,
εν ω έγραφεν αδιακόπως, ουδέποτε η εις αυτόν ανατεθειμένη μικρά
αλληλογραφία ήτο εν τάξει. Προς λύσιν του προβλήματος ήνοιξε το
γραφείον του και αντί εμπορικών σημειώσεων εύρε χειρόγραφον
μετάφρασίν του «Οδοιπορικού» του Σατωβριάνδου.

Ευτυχώς διά τα ελληνικά γράμματα, ο Δημήτριος Ροδοκανάκης, ο
μετέπειτα αντιπρόσωπος της Βραΐλας εν τη Εθνοσυνελεύσει, ήτο ανήρ
μορφωμένος και φιλοπρόοδος. Διεξελθών δ' ολίγας σελίδας του
χειρογράφου, εκάλεσε τον ανεψιόν του και αντί επιτιμήσεως τού
έδωκε την συμβουλήν να τυπώση το έργον του.

Η συμβουλή εγένετο τοσούτω μάλλον προθύμως δεκτή, καθ' όσον
υπέθετε και μετάβασιν εις Αθήνας, όπου λόγω της υγείας της μητρός
του είχον ήδη μεταβή οι γονείς του. Μετ' ολίγους δε μήνας το
τυπογραφείον της «Αυγής» εξετύπου εις τέσσαρας τόμους το όλον
Itineraire, εις ό είχον προστεθή αποσπάσματα του «Πνεύματος του
Χριστιανισμού» και των «Μαρτύρων», ως και μετάφρασις του γνωστού
διηγήματος του Σατωβριάν «Ο τελευταίος Αβενσεράγης».

Ο συγγραφεύς εν τω προλόγω του ομολογεί, ότι «νέος ων και
παρέργους μόνον ώρας αφιερών τη φιλολογία επί πολύ εδίστασα περί
την δημοσίευσην του έργου», σπεύδει όμως να προσθέση, «αλλά
παραβαλών αυτό προς πολλά κατά καιρούς αναφανέντα τοιαύτα, έπεισα
εμαυτόν ότι ηδυνάμην καγώ να φέρω εις φως το προϊόν των κόπων μου,
ο δε αναμάρτητος τον πρώτον λίθον βαλέτω».

Ο πρόλογός του «Οδοιπορικού» είναι αι πρώται γραμμαί, άς
εδημοσίευσεν ο Ροΐδης. Ήδη εξ αυτών αναφαίνεται η λεπτή και
δηκτική του ειρωνεία. Επίσης τα σπάνιά του κριτικά δώρα
εμφανίζονται εις όσα λέγει περί των λόγων δι' ους και ως φίλος των
γραμμάτων και ως Έλλην ησθάνθη την ανάγκην να μεταφρασθώσι τ'
αριστουργήματά του Σατωβριάν. Τέλος δε δεν λείπει από των πρώτων
εκείνων σελίδων ούτε ο κατά της καθαρευούσης πόλεμος. Και ναι μεν
δηλοί ότι «παιδιόθεν εν τη ξένη ανατραφείς και την γλώσσαν του
λαού μη συνηθίσας, ταύτην έμελλε να προτιμήση», αλλά συνάμα
παραπονείται ότι «η καθαρεύουσα είναι επί του παρόντος σύμμικτον
μόνον κράμα και είδος ποικίλον χυδαϊσμών, ξενισμών και αρχαϊσμών
ακαίρων», εν ώ εξ άλλου «η καθομιλουμένη δεν αρκεί εις έκφρασιν
πάντων του πνεύματος των διανοημάτων». Συμπέρασμα: ηναγκάσθη να
γράψη «εις γλώσσαν άμορφον έτι και ανεπαρκή».

Έν των ωραιοτέρων επεισοδίων «Του τελευταίου Αβενσεράγου» είναι ως
γνωστόν η μεταξύ του Λωτρέκ και του Αβέν - Χαμέτ ποιητική
μονομαχία. Ο Ροΐδης δεν ησθάνετο όμως εαυτόν ποιητήν και διά τούτο
προσέτρεξεν εις την συνεργασίαν «του βραβευθέντος ποιητού του
Αρματωλού κ. Σταυρίδη».

Τριακοντατέσσαρα έτη βραδύτερον, ότε έκρινεν επίκαιρον (44) την
μετάφρασιν των «Σκηνών του Βοημικού βίου» (Άστυ 27 Ιαν. — 2
Απριλίου 1894), επεκαλέσθη την αρωγήν του κ. Ι. Πολέμη προς
έμμετρον μετάφρασίν του μικρού κομψοτεχνήματος Hier en voyant
l'hirodelle, δι ου ο Murger επεσφράγισε το αειθαλές αυτού
αριστούργημα.

Εις τι λοιπόν περιορίζεται το έμμετρον, δεν τολμώ να είπω το
ποιητικόν, έργον του Ροΐδου; Εφ' όσον γνωρίζω (45), εις μίαν και
μόνην πρόποσιν, ην ανέγνωσεν εις συμπόσιον, ου συμμετέσχον οι
κυριώτατοι των τότε λογίων, τη 25 Μαρτίου 1885 και ήτις είχεν ως
εξής:

  Αγαπώ τον καλόν οίνον όταν άκρατος αφρίζη
        Και την κύλικα με λάμψεις ξανθοχρύσους χρωματίζη.
  Αγαπώ με την ακτίνα των νυχτερινών λαμπάδων
        Το πρωί να περιμένω ευωχούμενος και άδων.
  Ηδονήν εγώ ζητήσας του σκοπού προσκαίρου βίου
        Τεθαμμένην αυτήν εύρον εις το βάθος ποτηρίου.

Οι στίχοι ούτοι, πρέπει να τ' ομολογήσωμεν, φαίνονται έργον μάλλον
μετρίου μαθητού των Σούτσων ή του συγγραφέως της «Συγχρόνου
Ποιήσεως», έπρεπεν όμως εν τούτοις να εύρωσι κάπου θέσιν εις τα
παρόντα «Έργα».

Αρκετά παράδοξον είναι ότι διαρκούντος του αυτού γεύματος ο οπαδός
της καθαρευούσης Ισιδωρίδης Σκυλίτζης ανεμνήσθη ανεκδότου
προπόσεως του Ρήγα του Φερραίου, απαγγελθείσης παρά του
ιερομάρτυρος εν συμποσίω ομογενών είς τινα παρά την Βιέννην
εξοχήν:

      Γεμάτο όλοι έχοντες φιλίας το ποτήρι
  Παίδες Ελλήνων χάρηκαν σ' αυτό το μοναστήρι
      Συντρώγοντες και πίνοντες με μόνην την ελπίδα
  Σαν λεοντάρια να χυθούν στην φίλην των πατρίδα.

Εάν ο Ροΐδης δεν είχεν αυτός ο ίδιος γράψη την πρώτην κοινοτοπικήν
πρόποσιν, δεν θα παρέλειπεν αναμφιβόλως να την παραβάλη με την
εμπνευσμένην πρόποσιν του Ρήγα, ως νέαν μαρτυρίαν υπέρ των
ποιητικών του και γλωσσικών δοξασιών.

Και ταύτα μεν τω 1885. Επανέλθωμεν εις το 1860. Η μεγάλη επιτυχία
του «Οδοιπορικού» ενίσχυσε παρά τω νεαρώ μεταφραστή τον πόθον ν'
αφοσιωθή εις τα γράμματα και να ζήση εν Αθήναις, εφ' όσον δ'
επλησίαζεν η ώρα της εις Ρουμανίαν επανόδου, ήρχισε να τον
καταλαμβάνη τοιαύτη μελαγχολία, ώστε οι γονείς, λυπηθέντες αυτόν,
του επέτρεψαν ν'ακολουθήση την οδόν, ην του εδείκνυεν η φύσις.


ΙΙ
Η εν Αθήναις οριστική εγκατάστασις. — «Η Πάπισσα Ιωάννα».


Εν τω μεταξύ η κλονισμένη υγεία της μητρός του, ήτις είχε
προκαλέση την εξ Ιασίου αναχώρησιν της οικογενείας, επέβαλε και
μετάβασιν εις Αίγυπτον. Το κλίμα των όχθων του Νείλου επέδρασε
θαυματουργώς επί της υγείας της μητρός τού Εμμανουήλ, ήτις τελείως
ιάθη της κατατρυχούσης αυτήν
επαρκή προσοχήν εις την αιφνιδίαν αλλαγήν της θερμοκρασίας, ήτις —
γνώρισμα της ερήμου — συνοδεύει την δύσιν του ηλίου, εκρυολόγησε,
και μετά βραχείαν ασθένειαν, απέθανεν. Ούτως ετερματίσθη βιαίως η
κατά τα άλλα τόσον ευχάριστος εν τη χώρα των Φαραώ διαμονή.
Διηγήματα (46) όμως και σκαλαθύρματα μεταγενέστερα μας διεφύλαξαν
πιστήν εικόνα της τότε Αιγύπτου, τόσον διαφόρου υπό πάσαν έποψιν
της σημερινής.

Η επάνοδος της απορφανισθείσης οικογενείας εις Αθήνας συνέπεσε με
τας παραμονάς της Μεταπολιτεύσεως. Άνεμος επαναστατικός εξήπτε τας
κεφαλάς της νεολαίας, πιστευούσης ειλικρινώς ότι ο άρχων του
τόπου, πατριώτης, αγαθός, ευσυνείδητος, συνάμα όμως στενός και
σχολαστικός Βίττελσβαχ, ήτο η ενσάρκωσις της Μακιαβελλικωτέρας των
τυραννιών.

Ο Ροΐδης δεν ήτο αρκετά θερμοκέφαλος όπως παρασυρθή τελείως, ούτε
όμως είχεν ωριμάση αρκούντως όπως μη επηρεασθή ποσώς υπό
αισθημάτων, άτινα συνεμερίζετο η σχεδόν παμψηφία των συνομηλίκων
του. Άλλως τε και ζήσας εις μάλλον φιλελευθέρως κυβερνώμενα έθνη,
δεν ήτο δυνατόν να μη ερεθίζεται υπό της υπερβολικής
Συγκεντρώσεως, της διαιρέσεως των πολιτών υπό της Αυλής εις
αφωσιωμένους και μη, και των αδιακόπων καταστρατηγήσεων του
Συντάγματος. Οι βουλευταί τότε εχωρίζοντο μάλλον ή εξελέγοντο·
επροτιμώντο δ' οι πειθηνιώτεροι των ευγλωττοτέρων. Στόχος του
Ροΐδου, αρχίσαντος να δημοσιογραφή εν τη «Αυγή», κατέστησαν οι
εγκάθετοι των βουλευτικών εδωλίων (δεν λέγω θεωρείων), προ παντός
δ' ο γνωστός διά την Αρποκράτειον σιωπήν του βουλευτής Σύρου
Πρασακάκης. «όστις ήνοιγε στόμα μεγαλείτερον του φούρνου του
Στρατή (του μεγαλειτέρου κλιβάνου της Σύρας) χωρίς να κατορθώνη
ποτέ ν' αρθρώση λέξιν».

Αλλά και κατά την περίοδον ταύτην, καθ' ην ουδείς ηδύνατο να μένη
αδιάφορος εις τα δημόσια, έτι δε περισσότερον μετά την
εθνοσωτήριον Μεταπολίτευσιν, η πολιτική δημοσιογραφία κατείχεν εν
ταις σκέψεσι του νέου Χίου δευτερεύουσαν σκέψιν· η προσοχή του
εστρέφετο επί μάλλον και μάλλον προς θέμα, όπερ από δωδεκαετίας
τον απησχόλει, την «Πάπισσαν Ιωάνναν».

Το πολύκροτον τούτο έργον είδε το φως περί τας αρχάς του 1866. Η
έρευνα όμως του ιστορικού προβλήματος της «Παπίσσης» απησχόλει, ως
ήδη ερρέθη, τον Ροΐδην, από του 1848. Κατά την πολύμηνον διαμονήν
του εν Γερμανία (1855 — 1856) ήρχισε την συστηματικωτέραν τούτου
μελέτην, συνεπλήρωσε δε ταύτην διά ταξειδίων εις Ιταλίαν και
μακρών μελετών εν τη Αθηναϊκή Εθνική Βιβλιοθήκη. Αι υπ' αυτού
αδιάκοποι αιτήσεις μεσαιωνικών βιβλίων, «άτινα ούτε εγνώριζον ούτε
ευκόλως ανεύρισκαν οι τότε βιβλιοφύλακες», ηνάγκασαν μάλιστα τον
εφορεύοντα Παναγιώτην Σούτσον να λύη τα εκάστοτε εγειρόμενα
ζητήματα δίδων εις τον Ροΐδην «μίαν κλίμακα και την άδειαν ν'
αναζητή ο ίδιος τα συναξάρια» (47).

Η επιτυχία υπήρξεν ανταξία των κόπων ους κατέβαλεν ο συγγραφεύς.
Όπως ορθώς γράφει ο εκδότης της δευτέρας γαλλικής μεταφράσεως
(48), «Από Αθηνών εις Κωνσταντίνουπολιν και από Κερκύρας εις
Τραπεζούντα (49), όλη η Ελλάς εθαύμασε το έξοχον ύφος του
συγγραφέως, την χάριν, την λεπτότητα, την πονηρίαν του (malice),
Δεν ευρίσκοντο δε λόγοι αρκούντως επαινετικοί όπως εξαρθή η τέχνη
μεθ' ης ο Ε. Ροΐδης ανέμιξε το χρήσιμον προς το ευχάριστον και το
τερπνόν προς το σοβαρόν».

Ο προκληθείς ενθουσιασμός δεν ήτο υπερβολικός, αφ' ου ουχί μόνον,
ως ομοθύμως αναγνωρίζεται νυν, η «Πάπισσα» υπήρξε το πρώτον
καλλιλογικόν μας Φόρημα, εκείνο εις ο εδιδάχθη το κοινόν τι εστί
το bello stile (50), αλλά και το πρώτον ελληνικόν μυθιστόρημα,
όπερ χωρίς να είναι απλούν αφέψημα ιστορικών συγγραμμάτων και
διατριβών, εβασίζετο όσον αφορά το ιστορικόν μέρος επί γεγονότων
μετά πλείστης επιμελείας εξακριβωθέντων (51), τέλος δε και το
πρώτον, όπου η μελέτη και αι γνώσεις συνεδυάζοντο με τόσον πνεύμα.
Και είναι μεν αληθές ότι ο συγγραφές prenant, όπως λέγει ο
Μολιέρος, son bien ou il le trouvait, πολλάκις εμιμήθη και έστιν
ότε αντέγραψε τον Μπάιρων, τον Μυσσέ και τον Χάινε· πλην και οι
ασπονδότεροι των πολυαρίθμων εχθρών του ηναγκάσθησαν να
ομολογήσωσιν ότι τα ερανίσματα είναι εν συνόλω ελάχιστα εν
συγκρίσει προς την αφθόνως και ακόπως ρέουσαν πηγήν πρωτοτύπων
όσον και απροόπτων παρατηρήσεων και συσχετισμών ως και του αφειδώς
εγκατεσπαρμένου καθαρώς Ροΐδείου άλατος.

Ταύτα πάντα είναι προσόντα τόσον μεγάλα και σπάνια, ώστε δεν
πρέπει ν' απορήσωμεν ότι η επιτυχία της «Παπίσσης» παρ' ημίν μεν
μένει διηνεκής κατέστη δε ταχέως διεθνής.

Και πράγματι παρ' ημίν μεν εκτός των δύο εκδόσεων ας εξέδωκεν
ενταύθα αυτός ο συγγραφεύς, η «Πάπισσα» έλαβε και τρεις άλλας
Αθηναϊκάς εκδόσεις.

Πόσας έλαβεν εκτός των Αθηνών αδύνατον εστάθη να εξακριβώσω. Ο κ.
Βλαχογιάννης μας ανεκοίνωσεν έκδοσιν γενομένην εν Βουκουρεστίω
(1876) πρώην μαθητής μου μού στέλλει εκ Κύπρου έκδοσιν γενομένην
εν Λευκωσία (1908), η δ' άρτι εκδοθείσα θαυμασία βιβλιογραφία του
κ. Πολίτου μνημονεύει (52) άλλην ανατύπωσιν εν ταις στήλαις του
«Βοσπόρου» του Καΐρου (Ιούλιος — Αύγουστος 1909). Τιςοίδε πόσαι
άλλαι τοιαύται εκδόσεις και αναδημοσιεύσεις εγένοντο!

Ο εν τη ξένη θρίαμβος της «Παπίσσης» δεν υπήρξε μικρότερος.
Μετεφράσθη ρωσσιστί, δανιστί (53), ιταλιστί (54) και αγγλιστί
(55). Γερμανιστί μετεφράσθη δις, το πρώτον προ ετών πολλών υπό του
George Buvar (56), το δεύτερον τω 1904 υπό Paul Friedrick (57).
Πολυαριθμότεραι ακόμη είναι οι γαλλικαί μεταφράσεις. Η πρώτη,
έργον του γάλλου Bezolles και του μετέπειτα τοσάκις υπουργεύσαντος
πολιτευτού Αττικής Ν. Λεβίδου, δημοσιευθείσα το πρώτον εν τη
«Independance Hellenique», εξεδόθη και εν ιδίω τόμω τω 1869. Η
δευτέρα, υπό ανωνύμου πλην πεπειραμένου γάλλου μεταφραστού,
εξετυπώθη παρά τω εκδότη Maurice Dreyfous και εντός τριετίας
(1878 — 1881) έσχεν επτά εκδόσεις. Η τρίτη τέλος και προσφατωτάτη
(1908) εξεδόθη, και τούτο μόνον αποτελεί ουχί μικράν επιτυχίαν, εν
τη Bibliothéque-Charpentier οφείλεται δε εις την συνεργασίαν του
ημετέρου ιατρού Ιω. Σάλτα και του προώρως αποθανόντος συγγραφέως
του «Ubu Roi» Αλβέρτου Jarry (58).

Η εντύπωσις ην επροξένησεν εν τη αλλοδαπή το έργον ηδύνατο να
κριθή διά παραθέσεως των περί αυτού γραφεισών ενθουσιωδών κριτικών
(59). Αλλ' εναργέστερον ταύτης τεκμήριον είναι ότι, ότε, τω 1878,
το έργον εδημοσιεύθη εν Παρισίοις, το κοινόν εδυσκολεύθη να
πιστεύση ότι μη γάλλος ηδύνατο να γράψη έργον τόσον πρωτότυπον και
σπινθηροβόλον. Ανήρ της περιωπής του Barbey d'Aurevilly, κρίνων
την «Πάπισσαν» εν τη «Constitutionnel» της 9 Απριλίου 1878,
εκφράζει την υποψίαν ότι πρόκειται περί φενακισμού (mystfication),
άλλοι δε βαίνοντες έτι περαιτέρω απέδιδον ωρισμένως το έργον εις
τον About ή τον Sarcey (60). Τόσον δ' είχε διαδοθή η τοιαύτη φήμη,
ώστε ο εκδότης έκρινεν αναγκαίον να συνοδεύση τας επομένας
εκδόσεις διά της ενυπογράφου φωτογραφίας του συγγραφέως, και
αντιτύπου της ευφυεστάτης τούτου απαντήσεως προς τον Barbey
d'Aurevilly.

Εν μέσω τόσων επαίνων δεν δύναται τις εν τούτοις να μη κακίση τον
συγγραφέα διά την τέρψιν, ην προφανώς αισθάνεται προκαλών διά των
παραβολών και των ανεκδότων, α παρενείρει, «τα δάκρυα της αρετής
και τους στεναγμούς της αιδούς (61)».

Δια τούτο τον εμέμφθησαν και οι θερμότεροι θαυμασταί του. Το
προμνησθέν άρθρον του «Mercure» παρατηρεί ότι «le rabelaisisme
petillant qui distingue  la  P a p e s s e  J e a n n e frôle parfois
les faciles rissées chères à Pigault-Lebrum». Και ο κ. Ξενόπουλος
δεν εδίστασε να ομιλήση περί «περισσής και πολλαχού εξεζητημένης
αισχρότητος (62)».

Το βέβαιον είναι ότι τα περί ου ο λόγος υπεραλατισμένα επεισόδια
και αστεία, εάν ηύρυναν ίσως κατά τι τον κύκλον των αναγνωστών,
δεν προσθέτουσι τίποτε εις την φιλολογικήν αξίαν του
μυθιστορήματος. Τούτο άλλως ησθάνθη αυτός ο συγγραφεύς περικόψας
εν τη β' εκδόσει τα μάλλον άκοσμα χωρία και χαρακτηρίζων έκτοτε
συστηματικώς το έργον ως «νεανικόν αμάρτημα».

Πλην ενώ πάντα ταύτα πρέπει να ομολογηθώσιν (63), αδύνατον εξ
άλλου είναι ν' αποκρυβή ότι η προκληθείσα υπό της δημοσιεύσεώς του
έργου θύελλα ήτο εντελώς αδικαιολόγητος.

Η εν λόγω θύελλα υπήρξε κατά μέγα μέρος δημιούργημα ανωτέρου
κληρικού αγαθών ίσως προθέσεων, αλλά, εάν κρίνη τις τουλάχιστον εκ
των προϊόντων του καλάμου του, αρκούντως επιπολαίου και υπέρ το
δέον φίλου του θορύβου. Ο επίσκοπος Καρηστίας Μακάριος — διότι
περί τούτου ο λόγος — αναγνούς το έργον, υπέλαβεν ότι τούτο είχε
γραφή προς υπονόμευσιν της θρησκείας και της ορθοδοξίας. Μη
διστάσας δε να κατέλθη εις δημοσιογραφικούς αγώνας (64) ήρχισε
κατ' αυτού εχθροπραξίας, αίτινες κατέληξαν εις τον αφορισμόν του
έργου υπό της Ιεράς Συνόδου.

Ο παραβάλλων το έργον του Ροΐδου προς τα άρθρα του Αγίου Καρυστίας
και την πιστήν τούτων απήχησιν, εγκύκλιον της Συνόδου (65),
πείθεται ότι πρόκειται περί παρεξηγήσεως.

Ο Ροΐδης, εάν, όπως αυτός ούτος ανεγνώρισε, πολλά τ' άκοσμα
περιέλαβεν εν τω βιβλίω του, ουδόλως εσκέφθη ποτέ να θίξη την
θρησκείαν, δικαίως θ' ανέγραψεν εν αρχή του έργου του το του
Πασκάλ: «Ουδόλως εμπαίζει την Θρησκείαν ο χλευάζων τας
παραδοξολογίας δι' ων ατιμάζουν, αυτήν οι ιερείς», Ακόμη δ'
ολιγώτερον «εζήλωσε την δόξαν των κατά καιρούς πολεμίων της
ορθοδοξίας», αφού ουδέ λέξιν κατά της Ορθοδοξίας έγραψεν. Επίσης
αντιδιέστειλε «τους εν τη Δύσει αποκτήσαντας οξείς όνυχας και
ιοβόλους οδόντας» προς τους ημετέρους κληρικούς, εις ους προσήψεν
απλώς ότι περιορίζονται υπέρ το δέον εις το τυπικόν μέρος των
καθηκόντων των (66).

Αλλ' ούτε πάλιν επετέθη συλλήβδην καθ' όλων των εν τη Δύσει
κληρικών, αλλά μόνον «κατά των καπήλων του μεσαιώνος», φροντίσας
μάλιστα να εξάρη όσους, ως ο Άγιος Αγοβάρδος, ήσαν άξιοι σεβασμού
και μη καταμαρτυρήσας κατά των λοιπών ή εκείνο δι' όσα όλοι οι
αστέρες της εκκλησίας, σύγχρονοι και μεταγενέστεροι, τους
εστηλίτευσαν. (67)

Γενικώτερον δ' εξεταζομένου του πράγματος ουδαμού διαβλέπει τις εν
τη «Παπίσση» ή εις μεταγενέστερα έργα, ίχνη χυδαίου αθεϊσμού του
anti-clericalisme εκείνου, όστις τόσον συχνά απαντά παρά
συγγραφεύσι σκανδαλωδών διηγημάτων, αντικείμενον εχόντων τα της
εκκλησίας. Ο Ροΐδης απηχθάνετο τοιούτου είδους συγγραφείς·
εμυκτήριζε τους επηρμένους ψευδοφιλοσόφους, οίτινες ενόμισαν ότι
ηδυνήθησαν να προσφέρωσιν εις την ανθρωπότητα κατάλληλον
αντιστάθμισμα της θρησκείας.

Η «Ακρόπολις» της 25 Δεκεμβρίου 1895, μεταξύ άλλων
Χριστουγεννιάτικων γνωμών περιέχει και την ακόλουθον φέρουσαν την
υπογραφήν του.

  «Αν πολλοί, δυστυχώς, υπάρχουσιν οι μη κατορθώνοντες να
  πιστεύσωσιν εις την θεότητα του Χριστού, δύσκολον αφ' ετέρου θα
  ήτο να ευρεθώσιν οι μη λυπούμενοι διά τούτο, αφ' ού καθ' εκάστην
  ολιγοστεύει η ελπίς αναπληρώσεως της πίστεως ταύτης δι' άλλης
  οιασδήποτε και αποδεικνύονται η Φιλοσοφία και η Επιστήμη
  φαντάσματα πολύ ματαιότερα της θρησκείας (68)».

Ταύτα πάντα και πολλά άλλα δεν ημέλησεν ο αδίκως καταδιωκόμενος να
εκθέση εις τας αμιμήτους εκείνας Επιστολάς Αγρινιώτου, τας εν τη
«Αυγή» τo πρώτον καταχωρισθείσας και εις ας, διά πρώτην φοράν,
έκαμεν άφθονον χρήσιν δημοτικών τύπων και λέξεων. Είνε δε η
αλήθεια των όσων λέγει τόσον καταφανής, ώστε δεν θα τα εξέθετα και
πάλιν ενταύθα, εάν δεν είχεν επιζήση του Ροΐδου το σύστημα του
χαρακτηρίζειν ως εχθρούς της πατρίδος και της εκκλησίας πάντας
τους εκφράζοντας ιστορικήν, φιλοσοφικήν ή γλωσσολογικήν γνώμην
απαρέσκουσαν εις ταύτην ή εκείνην την ομάδα (69).

Οπωσδήποτε ευχαρίστως δύναται να παρατηρηθή ότι εν αυταίς μεν ταις
ευεξάπτους Αθήναις ο Άγιος Καρυστίας μόνον επί βραχύ κατώρθωσε να
παρασύρη τους πολλούς (70), καθότι συντρεχούσης της πλειονοψηφίας
του τύπου ολίγος χρόνος ήρκεσεν όπως τεθώσι τα πράγματα εις την
θέσιν των». Έξω δε των Αθηνών ουδέ καν τους κληρικούς επηρέασεν,
αφού βλέπομεν τον Μητροπολίτην Ναζαρέτ αποτείνοντα εις τον
συγγραφέα παράκλησιν (71) να του στείλη αντίτυπον του έργου του.

Ιδιαιτέρως ευσπρόσδεκτον υπήρξεν εις τον Ροΐδην το εξής απόσπασμα
επιστολής του Χάνσεν, γραφείσης εν Αργοστολίω την 28 Σεπτεμβρίου
1866:

  «Θα γνωρίζετε, είμαι βέβαιος, τον αξιότιμον και αξιάγαστον φίλον
  μου εδώ, τον οποίον ήλθα να επισκεφθώ, τον κύριον Ανδρέαν
  Λασκαράτον αφωρισμένον κατά δυστυχίαν και αυτόν, και όχι μόνον
  το βιβλίον του, από την εκκλησίαν αφ' ού μου φαίνεται, και η
  ευγενεία σας και αυτός, αν και διαφέροντες ως προς την μέθοδον,
  αυτός ολιγώτερον σατυρικός, αλλά με την άδειαν τον κυρίου Σουρλή
  (72), όχι ολιγώτερον ηθικός, αν και ίσως παρά πολύ ειλικρινής,
  αφ' ου, λέγω, φαίνεσθε οι δύο να έχετε τον ίδιον αξιέπαινον
  σκοπόν, διά τον οποίον αυτός ήδη από πολύν καιρόν και εδούλευσε
  και έπαθε πολύ, διά τούτο πιστεύω και ότι θα σας ευχαριστήση να
  ηξεύρετε, ότι το βιβλίον σας, καθώς και η απάντησις, που είχα
  φέρη μαζί μου, του αρέσανε πολύ, και αυτός μου εξέφρασε την
  επιθυμίαν του να κάμη την γνωριμίαν σας».

Η επιστολή αύτη υπήρξεν αφετηρία των μεταξύ Λασκαράτου και Ροΐδου
σχέσεων, αίτινες διετρανώθησαν διά σποραδικής συνεργασίας του
πρώτου εις τον «Ασμοδαίον» (73)

Εκ της αυτής επιστολής φαίνεται ότι ο Λασκαράτος υπέστη χείρονα
του συγγραφέως των «Ειδώλων», αφ' ου αφωρίσθη και αυτός και ουχί
μόνον το σύγγραμμά του. Ο Ροΐδης, εφ' όσον γνωρίζω, ουδέποτε
αφωρίσθη· διά τούτο εξηκολούθη τελών τα Θρησκευτικά του καθήκοντα,
οσάκις δε διωρίζετο εις δημοσίαν υπηρεσίαν εφρόντιζε να ομνύη τον
νενομισμένον όρκον προ του ιερέως της ενορίας του (74). Διά τούτο
δ' επίσης δεν εδέησε, όπως ανέγραψάν τινες εφημερίδες, ν'αρθή ο
αφορισμός, όπως μεταλάβη των αχράντων μυστηρίων και κηδευθή
χριστιανικώς (75).


ΙΙΙ
Από της «Παπίσσης» εις τον «Ασμοδέον» (1866 — 1875).


Την «Πάπισσαν» διεδέχθη δεκαετής σχεδόν σιγή.

Η σιγή αύτη δεν υπήρξεν απόλυτος, διότι εκτός κριτικών τινων
αίτινες «ξεχωρίζουν» από τα συστηματικά λιβανίσματα ή τα
συστηματικά υβρεολόγια, άτινα απετέλουν εν ταις ημέραις εκείναις
την «φιλολογικήν» κριτικήν, ο Ροΐδης εδημοσίευσε κατά τα έτη 1866 —
1875 ουκ ολίγα σκαλαθύρματα και ικανά πολιτικά άρθρα.

Και των μεν σκαλαθυρμάτων εκείνων (76) τοσάκις εξήρθη το πνεύμα, η
πρωτοτυπία και η χάρις, ώστε περιττόν θα ήτο να έλεγα τι πλέον
περί αυτών, εάν εις ον τούτων δεν εγίνετο διά πρώτην φοράν εν
Ελλάδι (77) λόγος περί του Βωδελαί. Ολίγα έτη βραδύτερον έτερος
επίσης μεγαλοφυής και ιδιόρρυθμος ποιητής, ο Edgar Poe, καθίστατο
γνωστός εις τους ημετέρους διά των εν τω «Παρνασσώ» μελετών και
μεταφράσεων του Ροΐδου. Ο αυτός δε περί τα τέλη της 8ης
δεκαετηρίδος του παρελθόντος αιώνος παρουσίαζεν εις τους
αναγνώστας των Αθηναϊκών εφημερίδων, ων ο ορίζων περιωρίζετο εις
τους Ohnet, Delpit και Σαν, τον Δοστογιέφσκην και την Ρωσσικήν
φιλολογίαν.

Παρά τα λεχθέντα λοιπόν υπό των θυμάτων του καλάμου του, ο Ροΐδης
εν τη κριτική του εργασία δεν ήτο αρνητικός· αδιακόπως τουναντίον
ανελάμβανε την διαφήμισιν Ελλήνων τε και ξένων λογογράφων και
καλλιτεχνών αγνώστων (78) ή λησμονημένων (79).

Ως προς τα πολιτικά άρθρα, άτινα έγραψε κατά την περίοδον ην
μελετώμεν, ταύτα συν τοις άλλοις μας δίδουσι το μέτρον της
γαλλομαθείας του. Υπήρχον τότε δύο εν Αθήναις γαλλικαί εφημερίδες
η «Grèce» και η «Independance Hellènique». Συνεργασθείς εκ
διαλειμμάτων εις αμφοτέρας o Ροΐδης ανέλαβε τω 1870 δι' ολίγους
μήνας την διεύθυνσιν της «Grèce». Ο αναγινώσκων δε τάρθρα, άτινα
έγραφε κατά την περίοδον ταύτην, δυσκολεύεται να πιστεύση ότι
απορρέουσιν εκ του καλάμου ανδρός, όστις μόνον εβδομάδας διήλθεν
εν Γαλλία. Η αυτή απορία καταλαμβάνει τον διεξερχόμενον την
γαλλικήν του αλληλογραφίαν, ης ευτυχώς λείψανά τινα εσώθησαν (80).
Επίσης θ' απορήσωσιν οι αναγνώσται των μεταφράσεων του Έδγαρ Πόε
και του Μακώλεϋ, πληροφορούμενοι ότι ο Ροΐδης ουδέποτε μετέβη εν'
Αγγλία, εκμαθών τα Αγγλικά εν τω Λυκείω του Ευαγγελίδου και ιδίως
δι' ειδικών μελετών.

Πλην εάν τ' από του 1866 — 1875 δημοσιευθέντα έχουσι διά την μελέτην
του Ροΐδου ως συγγραφέως και ανθρώπου πολύ το ενδιαφέρον, πάλιν
πρέπει ναναγνωρίση τις ότι η φιλολογική του παραγωγή κατά την
περίοδον ταύτην ισοδυναμεί σχεδόν προς σιωπήν. Ο Ροΐδης έγραφεν
ουχί διότι επεθύμει να γράφη αλλά διότι τον επίεζον αι
περιστάσεις, διότι «ευρέθησάν τινες οίτινες δι' εκτάκτων
εκβιαστικών μέτρων τον μετέβαλον εις ακούσιον συγγραφέα (81).

Ποίοι άρα γε υπήρξαν οι λόγοι αποχής, ήτις, λαμβανομένης υπ'όψιν
της φυσικής συγγραφικής ιδιοφυίας του Ροΐδου και της εκτάκτου
επιτυχίας του πρώτου έργου, φαίνεται παράδοξος εάν όχι
αδικαιολόγητος;

Λόγους τούτου ουχ ήττον δύναταί τις ν' ανεύρη πολλούς και
ποικίλους αλλά προ παντός δύο.

Ο είς είνε ότι την επιτυχίαν της «Παπίσσης» συνώδευσαν, ως
είδαμεν, παρεξηγήσεις και διαβολαί, ικαναί να δηλητηριάσωσι την
χαράν της νίκης. Προς τούτοις το ποιόν της επιτυχίας δεν ήτο οίον
το επόθει, διότι το κοινόν ηυχαριστήθη κατ' εξοχήν εις εκείνα,
άτινα ο συγγραφεύς εξετίμα το ολιγώτερον. Επί πάσι δ' ο συγγραφεύς
διέγνωσε ότι, ως είχον τότε τα πράγματα της ημετέρας κοινωνίας,
ήτις ήτο τότε μικρά, εν πολλοίς αμόρφωτος, επιρρεπής δε εις το να
Θαυμάζη μόνον τα ξένα και απορροφημένη υπό βιωτικών αναγκών,
πραγματικήν δόξαν δεν ηδύνατο να ελπίση Έλλην συγγραφεύς. Πέντε
έτη μετά την δημοσίευσιν της «Παππίσης», ο Ροΐδης έκλειε την
μακράν του περί του θεάτρου του Αγγέλου Βλάχου βιβλιογραφίαν διά
των εξής:

  «Ενώ αποχαιρετώμεν το βιβλίον, το φαιδρύναν την χιακήν ερημίαν,
  το βλέμμα ημών πίπτει επί το χωρίον εκείνο του προλόγου, ένθα
  γίνεται λόγος, περί της ηθικής παρά του κοινού αμοιβής του
  ποιητού. Αλλ' είναι τοιαύτη τις αμοιβή δυνατή εν Ελλάδι, η δε
  δόξα και η δημοτικότης δύνανται άρα να στέψωσι και παρ' ημίν ως
  αλλαχού φιλολογικόν έργον, όσον τέλειον και αν υποτεθή; Οσάκις
  σκεπτώμεθα περί τούτων, ταλανίζομεν τους γράφοντας ελληνιστί,
  και όσω καλλίτερα γράφουσι τόσω μάλλον αξιολύπητοι φαίνονται
  ημών. Τι είναι δημοτικότης; Έκαστος δύναται να ορίση αυτήν όπως
  θέλει, αλλ' ημείς εννοούμεν αυτήν μόνον: ο Βαλζάκ περιηγείτο
  μετά τινος φίλου του εν Πολωνία· καταληφθέντες υπό χιόνος και
  βροχής οι δύο οδοιπόροι εζήτησαν άσυλον εις απόκεντρον τινα
  αρχοντικόν πύργον· η δε οικοδέσποινα έσπευσε, κατά τα εκεί
  έθιμα, να προσφέρη ιδίαις χερσίν εις τους αγνώστους εκείνους
  ξένους το τσάι της φιλοξενίας· αλλ'ενώ περιέφερε τον δίσκον, ο
  σύντροφος του κλεινού μυθογράφου έτυχε ν' αποτείνει αυτώ τον
  λόγον αποκαλών «Κύριε Βαλζάκ». Εις το άκουσμα εκείνο η Πολωνίς,
  βλέπουσα προ αυτής τον γράψαντα τον Λαμβέρτην και την Ευγενία
  Γρανδέ υπό τοσαύτης κατελήφθη συγκινίσεως, ώστε εξέφυγε της
  χειρός της ο δίσκος και κατεκυλίσθησαν τα φλυτζάνια κατά γης.
  Τις δεν ήθελε δώσει και στεφάνους, και δάφνας, και αγώνια άθλα,
  αντί του ελαχίστου θρίμματος των θραυσθέντων φλυτζανίων της
  Πολωνίδος!»

Η συναίσθησις του αδυνάτου δι' Έλληνα κτήσεως τοιαύτης δόξης
«απεθάρρυναν αναμφιβόλως τον αισθανόμενον εαυτόν άξιον ταύτης
λογογράφον, διότι δις και τρις, τουλάχιστον, επανήλθεν υπό τον
κάλαμόν του το επεισόδιον του θραυσθέντος κυπέλλου της Πολωνίδος.
Αλλ' εκείνο κατ' εξοχήν, όπερ τον απέτρεψεν από της συνεχίσεως της
δημιουργικής του εργασίας, είνε το ζήτημα της γλώσσης.

Είδομεν τον Ροΐδην από των πρώτων του γραμμών (82) «ως ναυτιώντα
θαλασσοπόρον μεταξύ Σκύλλας και Χαρύβδεως (83)» μεταξύ της
καθαρευούσης, ήτις τον αηδίαζε και της δημοτικής, ήτις τω
επαρουσιάζετο ως όργανον ανεπαρκές προς έκφρααιν όλων του των
διανοημάτων. Αναπτύσσων διά μακροτάτων την ιδέαν ταύτην εν τω
Προλόγω των «Παρέργων» συνοψίζει εν τέλει ως εξής τους λόγους,
οίτινες τον ηνάγκασαν να καταθέση τον κάλαμον.

  «Εύχρηστοι αληθώς λέξεις έμειναν μόναι αι κοιναί τη αρχαία και
  τη λαλουμένη. Αλλ' όσα δύναται τις να εκφράση διά του
  ελλιπεστάτου τούτου λεξιλογίου είναι τόσον ολίγα, ώστε ταχέως
  αποκάμνει αναγκαζόμενος να θυσιάζη τας πλείστας και πολλάκις τας
  καλλίστας των ιδεών αυτού προς αποφυγήν γλωσσικής αηδίας. Περί
  τον Παγανίνη λέγεται ότι κατώρθωσε να θέλξη τους ακροατάς αυτού
  διά βιολίου εις το οποίον μία μόνη απέμεινε χορδή. Τοιούτον τι
  όργανον κατήντησεν εκ των αδίκων εξοστρακισμών και της
  βρυκολακιάσεως των αττικών τύπων η γραφομένη γλώσσα. Αλλ' ούτε
  εύκολον είναι να γίνη είς Παγανίνης, ούτε πιστεύομεν ότι
  κακείνος δεν ήθελε προτιμήση να φυτεύη λάχανα, αν κατεδικάζετο
  εις την χρήσιν μονοχόρδου».

Εις τ' ανωτέρω θα ηδύνατό τις ίσως πολλά ν' αντείπη πλην ο κρίνων
το έργον του Ροΐδου οφείλει να παρατηρήση ότι, εάν τόσα έτη, δεν
παρήρχοντο χωρίς ούτος να γράψη πιθανώς, δεν θα έγραφε βραδύτερον
τόσον τελείως (84).

Πράγματι το μη γράφειν δεν εσήμαινε δι'αυτόν μένειν μ'
εσταυρωμένας χείρας. Εμελέτα παντού και πάντοτε, είτε εταξείδευε,
είτε μετείχε της κοσμικής ζωής (και μετείχε ταύτης ασμένως και
αφθόνως), είτε τέλος εν τω σπουδαστηρίω του.

Η ποικιλία των μελετών εις ας επεδίδετο είνε κάτι απίστευτον.
Εκτός των ιστορικοεκκλησιαστικών μελετών, ας ουδέποτε τελείως
εγκατέλειπε (85), και της φιλολογίας, της κριτικής και της
αισθητικής, αίτινες φυσικώ τω λόγω ήσαν ο κύριος σκοπός του βίου
του, εστράφη προς συστηματικήν μελέτην των θετικών επιστημών, της
φυσιολογίας και της ιατρικής, εν δε και των πολιτικοοικονομικών,
χωρίς διά τούτο να παραμελήση τας καλάς τέχνας.

Ο αμφιβάλλων περί των λόγων μου ας ρίψη έν βλέμμα επί της
βιβλιοθήκης του, ένθα εν τω αυτώ διαμερίσματι ο Αριστοτέλης
γειτνιάζει με την Σανδ, ο Σπένσερ με τον Οβίδιον, ο Bouchardat με
τον Στούαρτ Μιλλ, αι πραγματείαι του Ασωπίου, του Κόντου και του
Βεναρδάκη με τον Πόε, τον Γκιζώ και τον Φιγκιέ, και οι πατέρες της
Εκκλησίας με το πολύτομον Mobilier Français του Viollet-le-Duc.

Εάν δ' ανοίξας τας υαλίνας θυρίδας διεξέλθη τις τους χιλίους και
πλέον τόμους, θα ίδη ότι έκαστος εξ αυτών είνε κατάστικτος
σκέψεων, σημειώσεων και παραπομπών.

Αλλά μήπως το πράγμα δεν αναφαίνεται αρκετά σαφώς εις τον
αναγινώσκοντα τα δημοσιεύματά του; Ότε τω 1871 παραθερίζων εν Χίω,
έλαβε τας κωμωδίας του Βλάχου, ενέκυπτεν εις την τότε καινοφανή
θεωρίαν του Δαρβίνου συλλέξας πάντα τα περί ταύτης ήδη γραφέντα·
ταύτην δ' έλαβον ως αφετηρίαν της περί των ελληνικών κωμωδιών
μελέτης του. Αι ιατρικαί του γνώσεις αναφαίνονται εις πλείστα
διηγήματα και σκαλαθύρματα (86) ως και, εις τας προς τον
Βαλαωρίτην επιστολάς του. Αι πολιτικαί του και διπλωματικαί, εις
τα άρθρα της «Grèce» (87) και έτι σαφέστερον εις τας θαυμασίας
εκείνας ενιαυσίας επιθεωρήσεις της «Ώρας». Αι δε οικονομικαί του
μελέται τω επέτρεπαν να συνοψίση εν ολίγαις γραμμαίς τον
πολιτειακόν σοσιαλισμόν του Βίσμαρκ (88) ου, ειρήσθη εν παρόδω,
εκηρύσσετο οπαδός· και ούτω καθ' εξής περί πάντων ή σχεδόν πάντων.

Αλλ' ούτε ο Ροΐδης υπήρξεν ο μόνος Έλλην ο φέρων εν εαυτώ
βιβλιοθήκην ούτε μία βιβλιοθήκη αρκεί διά να δημιουργηθούν τα
«Συριανά Διηγήματα», να συνταχθή ο «Ασμοδαίος», ή να γραφούν, όπως
εγράφησαν, τα κριτικά του έργα. Τας εκ των βιβλίων γνώσεις πρέπει
να συμπληρώση η γνώσις του κόσμου· και υπό την άποψιν ταύτην,
κυρίως, δύναταί τις να είπη, ότι τα έτη 1866 — 1875 δεν «επήγαν
χαμένα».

Ολίγοι εγνώρισαν πληρέστερον τον κόσμον και τον βίον ή ο Ροΐδης
κατά την εποχήν εκείνην. Η επί της οδού Φιλελλήνων οικία του ήτο
το εντευκτήριον των λογίων και της χρυσής νεολαίας. Υποδοχαί,
εκδρομαί, προ παντός δε ξιφικοί αγώνες ήσαν εις την ημερησίαν
διάταξιν (89). Οι καλλιτέχναι εύρισκον εν τω οικοδεσπότη
πλαγιαυλητήν άριστον και ζωγράφον δεξιόν, έτοιμον ήδη να γράψη τ'
άρθρα εκείνα περί Ζωγραφικής και Μουσικής, άτινα ήδαν το φως μετά
20 έτη, ή τας γελοιογραφίας, ας μόνον οι στενώτερον μετ' αυτού
συνδεόμενοι έβλεπον (90). Όταν δεν έμενεν εις Αθήνας, εφησύχαζεν
εις το ωραίον μούλκι του της Χίου, περιήρχετο την Ευρώπην ή
επεχείρει ρωμαντικά ταξείδια, ως το εις Σικελίαν, εξ ου απεκόμισε
τα «Στίγματα» και τας «Αιτνείους αναμνήσεις», ή το εις Αμβέρσαν,
περί ου μας ομιλεί εις τον «Άγιον Σώστην».

Ευφυής, μορφωμένος, κομψός, καλογεννημένος, κοσμικώς περιζήτητος,
πλούσιος όσον ολίγοι τότε, θα επίστευέ τις ότι ο Ροΐδης θα ήτο είς
των ευτυχών του βίου. Δεν δύναμαι να βεβαιώσω το εναντίον, αλλ'
έχω την υπόνοιαν ότι και κατά τα κατ' επίφασιν ευδαίμονα εκείνα
έτη η ζωή θα υπήρξε δι' αυτόν πικρά.

Πρώτον έπασχεν εκ νοσήματος, όπερ πάντοτε διαθέτον προς την
μελαγχολίαν, ήτο δι' άνθρωπον ευφυά και σπινθηροβόλον, ως αυτός,
κυριολεκτικώς μαρτύριον. Δια «causeur» ως τον Ροΐδην το να χάση
την ακοήν ήτο ως διά πολεμοχαρή αξιωματικόν να μείνη άπους· όπως
ούτος είνε καταδικασμένος εις απραξίαν, ο Ροΐδης ήτο εις σιωπήν ή
μονόλογον. Έμενεν εκτεθειμένος αις τα σκώμματα χυδαίων ή μωρών,
ους, εάν ηδύνατο ν' απαντήση, θ' αποσβόλωνε διά μιας λέξεως.

Ο πιστός φίλος του κ. Εμμανουήλ Βουτσινάς μοι έλεγε ότι από της
παιδικής του ηλικίας ο Μανώλης ήτο λίαν ευαίσθητος εις τα σκληρά
αστεία των συμμαθητών του. Βραδύτερον δε οι οικείοι του παρετήρουν
ότι, εν ώ τόσον ηγάπα να πηγαίνη εις τον κόσμον, επανήρχετο
πάντοτε εκ των συναναστροφών σύννους και μελαγχολικός.

Αλλ’ εκτός του φυσικού τρομερού μειονεκτήματος ανευρίσκει ο μετ'
αγάπης μελετών τον βίον του και άλλην πηγήν πικριών. Εξηγών την
μαύρην απελπισίαν, ήτις χρωματίζει αρκετά ταχέως τα έργα του
Μυσσέ, ο Ταιν λέγει: «Εζήτει πάρα πολλά, ηθέλησε απνευστί,
ορμητικώς και απλήστως να απολαύση την ζωήν. Την έδρεψε, αλλά δεν
την απέλαυσε. Την απέσπασεν, επίεσε, συνέθλιψε και συνέτριψεν ως
σταφυλήν. Έμεινε δε με χείρας λερωμένας και πλέον διψασμένος ή
ποτέ».

Χωρίς να ζητήση όσα ο Μυσσέ, και ο Ροΐδης εζήτησε πολλά από τον
βίον. Δεν περιωρίσθη εις τας ευκόλους απολαύσεις, εις τον κόσμον
των θεάτρων, όπου επί τινα καιρόν έδρεπεν αναιμάκτως νίκας (91).
Λέγει κάπου ότι διά τους ποιητάς της ρωμαντικής σχολής η γυνή ήτο
«κλίμαξ αισθηματικής ανόδου εις τους ουρανούς»· αυτή ήτο και η
ιδική του αντίληψη. Μετ' ολίγα έτη συνεπλήρου την ιδέαν του γράφων
επί λευκώματος: Οσάκις επιχειρεί τις ν' ανέλθη μετά γυναικός εις
ουρανόν, αδύνατον είναι να προγνωρίζη, εάν επιβαίνη του άρματος
του Φαέθοντος ή του Προφήτου Ηλία».

Λεπτός και ευγενής, όπως ήτο, ουδέποτε προέβη εις εκμυστηρεύσεις,
ουδέ καν, όπως οι πλείστοι των γραφόντων, εξεμεταλλεύθη τα
επεισόδια του αισθηματικού του βίου προς φιλολογικούς σκοπούς· εν
τούτοις δύναται τις να μαντεύση ότι είχεν επιβή ποτε του άρματος
του Φαέθοντος, ότι σκληρά και μακρά αισθηματική κρίσις
εδήλητηρίασε τα έτη της δευτέρας του νεότητος. Ποίον ακριβώς
υπήρξε το δράμα και ποία η ηρωίς, ούτε γνωρίζομεν ούτε
εφροντίσαμεν να πληροφορηθώμεν. Σημειούμεν δε μόνον το πράγμα,
διότι οδυνηρά ανάμηνις της χαθείσης ή μάλλον μη επιτευχθείσης
ευτυχίας διαφαίνεται εις την μελαγχολίαν πολλών έργων του και εις
την πικρίαν μερικών άλλων (92).

Εις αυτάς τας αισθηματικάς απογοητεύσεις όσον και εις την ωτικήν
του πάθησιν αποδοτέος ο κλαυσίγελως εκείνος, όστις τόσον συχνά
εμφωλεύει εις τας σελίδας του, ως και ο συχνάκις αρνητικός
χαρακτήρ των άλλως βαθειών σκέψεών του.

Ελέχθη ενίοτε ότι και τα υλικά του ατυχήματα συνέτρεξαν εις τον
ιδιάζοντα τούτον χαρακτήρα του έργου του. Είνε ακριβές ότι βραχύ
μετά το 1870, «την πατρικήν κληρομίαν διαιρέσας εις χρήματα, άτινα
ηδύνατο να χάση και εις τίμιον όνομα, όπερ δεν τω εσυγχωρείτο να
ριψοκινδυνεύση, μέτοχος μεν υπήρξε πανταχού ουδαμού όμως ανεμίχθη
ούτε ως ιδρυτής, ούτε ως σύμβουλος, ούτε ως παραχωρητής ή κήρυξ
ανυπάρκτων εκατομμυρίων (93)», απώλεσεν εντός σχετικώς βραχέος
χρόνου το πλείστον της μεγάλης πατρικής περιουσίας. Αλλά την
καταστροφήν ταύτην υπέστη μετά πλείστου στωικισμού, θα υφίστατο δε
και μετ' αδιαφορίας, εάν δεν είχε την εν ευμαρεία παντοτε ζήσασαν
μητέρα του και εάν δεν τω επεβάλλετο η ανάγκη να περιορίση τον
πλουτισμόν της βιβλιοθήκης του (94).

Διά τούτο μόνα ίχνη της υλικής του καταστροφής υπήρξαν, όσον αφορά
εις την φιλολογικήν του παραγωγήν, όσα έμαθε περί του τρόπου καθ'
ον ιδρύονται ή διευθύνονται αι μετακλεπτικαί (ως έλεγε) εταιρείαι
και πολλαί άλλαι επιχειρήσεις. Επί καιρόν δε ο χρηματιστικός
κόσμος, ον είχεν τόσον καλώς, πλην αδρά δαπάνη, γνωρίση, απετέλεσε
τον στόχον των οξυτέρων του βελών.

Ούτω λ. χ. έγραφεν εν τω «Ασμοδαίω» (αρ. 3):

  «Αδίκως, νομίζομεν, κατηγορούνται ως όλως στείραι και άγονοι αι
  παρ' ημίν μεταλλευτικαί επιχειρήσεις, εν ώ απ'εναντίας επί των
  ερειπίων εκάστης ηγέρθη μέγαρον μεγαλοπρεπές και καλλιμάρμαρον.

  Πρέπει όμως να ομολογήσωμεν ότι εφάνημεν οπωσούν αχάριστοι προς
  τους ιδρυτάς των τοιούτων εταιρειών, αφήνοντες αυτούς ν'
  ανεγείρωσι μέγαρα ιδία δαπάνη εν ω, αν εις παν άλλο μέρος του
  κόσμου έπραττον ούτοι όσα έπραξαν παρ' ημίν, ήθελον φιλοξενείσθαι
  και διατρέφεσθαι δαπάνη του δημοσίου».

Επίσης εν τω 5ω αριθμώ του αυτού φύλλου έδιδε την εξής ανάλυσιν
περιουσίας χρηματιστού.

Δάκρυον ορφανού....... 0,02
Στεναγμοί χήρας....... 0,01
Πείνα συνταξιούχου.... 0,01
Εύνοια Τούρκου........ 0,03
Ελαστικότης κώδικος... 0,05
Νωθρότης εισαγγελέως.. 0,03
Ευήθεια μετόχου....... 0,85
                       -----
                       1,00


IV
Τα έτη του αγώνος. — Ο «Ασμοδαίος» και η πολιτική. — Ο «καυγάς»
περί συγχρόνου Ελληνικής ποιήσεως. — Η Εθνική Βιβλιοθήκη.


Τα έτη δεκαετούς σχεδόν περισυλλογής και μελέτης διεδέχθη περίοδος
αγώνων παντοειδών και ποικίλων. Ο Ροΐδης αναλαμβάνει την έκδοσιν
σατυρικού φύλλου και ταχθείς μετ' ου πολύ εις το πλευρόν του
Τρικούπη, μετέχει όλων των διπλωματικών και πολιτικών τούτου
αγώνων.

Ο Ροΐδης δεχθείς να γείνη εισηγητής ποιητικού του Παρνασσού
διαγωνίσματος, περιπλέκεται εις πολύμηνον αγώνα μετά του Αγγέλου
Βλάχου και όσων εδόξαζον ότι αδύνατον είνε να μη υπάρχη ποίησις εν
τη συγχρόνω Ελλάδι, αφ' ου, συν τοις άλλοις, πολλοί τούτων ήσαν
ακραδάντως πεπεισμένοι ότι ήσαν ποιηταί.

Τέλος ο Ροΐδης δέχεται την θέσιν εφόρου της Εθνικής Βιβλιοθήκης·
εις εποχήν δε καθ' ην διορισμός εις δημοσίαν θέσιν ήτο πράγμα κατ'
εξοχήν εφήμερον, ο δεχόμενος δημοσίαν θέσιν ανελάμβανε συνάμα
δεινόν και άχαριν αγώνα κατά της λεγεώνος των προκατόχων και
επιδόξων διαδόχων του.

                         *
                        * *
Ο «Ασμοδαίος»! Πόσον ζωηράν ανάμνησιν εκράτησεν η κοινή γνώμη του
εβδομαδιαίου εκείνου φύλλου, όπερ έζησε μόλις δεκαοκτώ μήνας και
εξέπνευσε προ τριακονταπέντε ετών. Η υστεροφημία αύτη δεν είνε
αδικαιολόγητος. Ουδέποτε η Ελλάς εγνώρισε φύλλον τόσον ευφυές,
τόσον λεπτόν, τόσον καλλιτεχνικόν και τόσον ανεξάρτητον, φύλλον
έχον τη αληθεία τα τέσσαρα ταύτα προσόντα εις τοιούτον βαθμόν,
ώστε είνε ζήτημα εάν δεν ήτο δυσαναλόγως καλόν διά το κοινόν μας
και εάν, όπως ελέχθη διά τον Τρικούπην, «δεν μας έπιπτε πολύ».

Είνε τετριμμένη αλήθεια ότι τίποτα δεν γηράσκει ταχύτερον
σατυρικού φύλλου, και οι λόγοι τούτου είνε τόσον προφανείς, ώστε
δεν χρήζουσιν αναπτύξεως. Εν τούτοις διεξελθών εσχάτως ολόκληρον
την συλλογήν του «Ασμοδαίου», επείσθην ότι ούτε εγήρασεν ούτε
έπαυσε να είνε διά πλείστους αφρούρητος αποθήκη αττικού άλατος.

Εις την αιωνίαν ταύτην νεότητα συντελούν τα μάλιστα αι
αριστοτεχνικαί γελοιογραφίαι, του κ. Θέμου Αννίνου, αλλ' όχι
ολιγώτερον η υπό ποικίλα ψευδώνυμα ποικίλη όσον και άφθονος
συνεργασία του Ροΐδου.

Δεν πιστεύω ποτέ ουδ' εις τάριστα των ευρωπαϊκών σατυρικών
περιοδικών να έγεινε τόση σπατάλη πνεύματος και δη πνεύματος
τοιαύτης ποιότητος· πνεύματος όπερ μεταπηδά από των «gaminerie»
ενός μποέμ, εις την λεπτήν ειρωνείαν Άγγλου χιουμουριστού, διά να
εξαρθή τέλος εις την βαθείαν πολιτοκοινωνικήν σάτυραν ενός
Λουκιανού, ενός Σουίτ, ενός Σαμφώρ.

Εξηγούμαι διά παραδειγμάτων. Ο «Ασμοδαίος» (αριθ. 4) περιέχει την
εξής ειδοποίησιν:

  «Την γελοιογραφίαν του παρόντος φύλλου κατέφαγεν η αδιακρισία
  του νιτρικού οξέως. Ζητούντες σνγγνώμην παρά των συνδρομητών διά
  το χημικόν δυστύχημα υποσχόμεθα αυτοίς εν τω επομένω φύλλω
  λαγούς με πετραχήλια».

Ενταύθα το πνεύμα δεν ανυψούται άνω του επιπέδου ευφυούς και
λεπτής παιδιάς. Πρόκειται όμως περί απλής ειδοποιήσεως.
Διεξερχόμενοι δε τας «Σκνίπας» σημειούμεν, κατά τύχην, τα εξής:

  «Παρατηρούντες προχθές εν Φαλήρω τας καλλίστας εκεί δεσποινίδας
  και ωραίας κυρίας ομολογούμεν, ότι αληθές κηπουρικόν θαύμα
  επέτυχεν η Εταιρεία, κατορθώσασα να μεταφυτεύση επί αλμυράς
  άμμου τόσον εύοσμα άνθη και τόσους ευώδεις καρπούς. Έπρεπεν όμως
  να φυτευθώσιν εν τω γυμνώ τούτω παραδείσω και δένδρα τινά
  οιουδήποτε είδους. Πιστεύωμεν ότι το της γνώσεως του καλού και
  του κακού ήθελεν αναπτυχθή εκεί θαυμασίως».

Το πνεύμα γίνεται λεπτότερον, χαριέστερον, πρωτοτυπότερον αλλά
μένει πνεύμα χιουμοριστού παίζοντος και γελώντος· αλλά τότε, όταν
ο Ροΐδης γράφη σκέψεις ως τας εξής:

  «Αποστολή παρ' ημίν της Εκκλησίας είνε να μας οδηγήση ουχί εις
  τον Ουρανόν αλλ' εις την Κωνσταντινούπολην».

  «Η φιλομάθεια του Έλληνος πολύ ομοιάζει την ευσέβειαν του Ιταλού
  χωρικού, όστις γίνεται καπουκίνος, ουχί όπως κατακτήση τον
  παράδεισον, αλλά μόνον όπως τρώγει χωρίς να σκάπτη».

  «Καθ' ην ώραν πίπτει βροχή νομοσχεδίων, λαμβάνομεν και ημείς το
  θάρρος να υποβάλλωμεν το ακόλουθον· Περί τηρήσεως των κειμένων
  νόμων».

Όταν, λέγω, γράφη τοιαύτας σκέψεις, ασφαλώς συνοψίζει εν
υπογραμματική και καλλιλογική μορφή τας κυριωτέρας των
κατατρυχουσών την νεωτέραν Ελλάδα ασθενειών: το μονομερές του παρ'
ημίν θρησκευτικού αισθήματος, την προς τας σκληράς και επιπόνους,
αλλά πράγματι και τας μόνας προσοδοφόρους εργασίας απέχθειαν,
τέλος την μαστίζουσαν ημάς ανέκαθεν νομοθετικήν μανίαν, ήτις μας
προσομοιάζει προς ασθενείς οίτινες, αντί ν' ακολουθήσωσι
προδιαγραφείσαν δίαιταν, ελπίζουσι Θεραπείαν διά της αδιακόπου
ανανεώσεως συνταγών.

Η σύνταξις του «Ασμοδαίου» υπήρξεν η γέφυρα, ήτις ωδήγησε τον
Ροΐδην προς την πολιτικήν. Τίποτε, ούτε παραδόσεις οικογενειακαί,
ούτε συμφέροντα, ούτε προσωπική διάθεσις, συνέδεον τον Χίον
ομογενή με τα πολιτικά.

Κατ' αρχάς ο «Ασμοδαίος» ήτο φύλλον καθαρώς κωμικόν· ταχέως όμως η
κατά βάθος εξόχως πατριωτική και τιμία φύσις του Ροΐδου παρεσύρθη
εκ της ακριβεστέρας αντιλήψεως της καταστάσεως.

  «Το ν' ασχολήται τις εν Ελλάδι, γράφει κάπου, εις γενικά και
  απλώς θεωρητικά ζητήματα είνε περίπου το αυτό, ως εί χειρουργός,
  περικυκλούμενος υπό ηλκωμένων, αντί να μεταχειρίζεται την
  μάχαιραν και το πυρ κατά της σαπράς σαρκός, κατεγίνετο συντάσσων
  πραγματείας περί πυαιμίας και φαγεδαίνης».

Αγανακτήσας λοιπόν κατά της πολιτείας του Βούλγαρη «δεσποτικού
άνευ έρωτος προς την τάξιν και στασιαστού άνευ έρωτος προς την
ελευθερίαν» (Αναστ. Βυζάντιος (95) ), κατά της παραβιάσεως και
αυτών των τύπων του Συνταγματικού πολιτεύματος, της διά εκλογικής
νοθείας και παντοίας αυθαιρεσίας παρεισφρήσεως εν τη Βουλή ή τη
Διοικήσει παντός αμφιβόλου στοιχείου, της μεταβολής εις οίκον
σιμωνίας αυτών των υπουργείων της δικαιοσύνης και της παιδείας
(96) ο «Ασμοδαίος», μ' ερυθρούς εξ αγανακτήσεως τους οφθαλμούς
(97), αντήλλαξε τα κρόταλα του γελωτοποιού αντί του μαστιγίου της
σατύρας (98).

Ποίαν δε χρήσιν έκαμε της μάστιγός του μαρτυρούσιν οι εκδαρέντες
ώμοι εκείνων, καθ' ων αύτη απηνώς κατεφέρετο. Η τύχη τούτων ολίγον
ήτο αξιόζηλος· «τους περιέμενεν, όπως έγραφεν ο Αριστοτέλης
Βαλαωρίτης (99), οδυνηρόν μαρτύριον, καθώς εκείνο το οποίον
εφεύρεν ο φίλος μου Αλή πασσάς διά τον Κατσαντώνην».

Οι αναγινώσκοντες σήμερον τον «Ασμοδαίον» ευρίσκουσιν ενίοτε
υπεράγαν προσωπικόν τον χαρακτήρα των επιθέσεών του. Από
φιλολογικής όμως απόψεως εξετάζων το πράγμα πρέπει τις να ενθυμηθή
ότι σχεδόν πάντες οι οξείς σατυρικοί, πολιτικοί τε και φιλολογικοί
αγώνες, μετετράπησαν αρκετά ταχέως εις προσωπικούς. Τι ήσαν αι
κατά του φίλου του Φρειδερίκου ακαδημαϊκού Maupertuis σάτυραι, ας
τόσον θαυμάζει ο Μακωλέϋ (100), ή δριμείαι προσωπικαί επιθέσεις
ηρτυμέναι με αμφιβόλου ποιότητος αστεία; Δια πόσας σατύρας του
Βολταίρου δεν δύναται τις να είπη το αυτό; Εξ άλλου είνε γνωστόν
ότι ο Βολταίρος εδημοσίευσε σατύρας υπό ονόματα φίλων του· και
κατά τούτο τον εμιμήθη ο Ροΐδης (101).

Η πτώσις του Βούλγαρη είχε γεννήση μεγάλας ελπίδας, αίτινες δεν
διήρκεσαν πολύ. Η μετά τας εκλογάς σχηματισθείσα συμμαχική
Κυβέρνησις Κουμουνδούρου — Ζαΐμη, διώκησεν ίσως ευπρεπέστερον και
συνταγματικώτερον, αλλά δεν εγκατέλιπε την μέθοδον της
«κομματικής» διοικήσεως. Όπως δ' είχε δείξη επανειλημμένως ο
«Ασμοδαίος», ο Στηλιτισμός δεν ήτο άλλο ή απόρροια δωδεκαετούς
τοιαύτης πολιτικής. Ήρχισε λοιπόν ο Ροΐδης να πολεμή κατά του
Κουμουνδούρου, ον προσωπικώς υπερηγάπα και διά την γλυκύτητα του
ήθους και διά την έλλειψιν πάσης επιδιώξεως ατομικών συμφερόντων
(102), ολίγον δε κατ' ολίγον προσεκολλήθη εις τον Χαρίλαον
Τρικούπην. Πρόσφατα φαινόμενα μας επιτρέπουσι να εννοήσωμεν
καλλίτερον τα τότε προς τον Τρικούπην αισθήματα του Ελληνικού
λαού. Όπως τα μέσα και κατώτερα στρώματα της κοινωνίας πιστεύουσι
μάλλον εις την θαυματουργόν δράσιν βοτάνου ή εις μακράν δίαιταν,
ούτω και οι νέοι πολιτικοί λαοί, κυρίως όταν τύχη να ώσι
μεσημβρινοί, επιζητούσι την σωτηρίαν από μέσα ταχέα και απλά,
προσδοκώντες ταύτην από νόμους ή από άτομον, προ παντός δ' από
τους νόμους ους θα συντάξη το άτομον. Το κοινωνικόν τούτο
φαινόμενον, γνωστόν σήμερον υπό το όνομα «Μεσσιανισμός», είχεν
αναφανή και μετά το 1875, ακριβέστερον δε αφ' ου κατεδείχθη ότι τα
ανατρέψαντα τον Βούλγαρην κόμματα δεν είχον την πρόθεσιν ή την
δύναμιν να βελτιώσωσιν ουσιωδώς τα κακώς κείμενα. Την εκκόλαψιν
του «Μεσσιανισμού» υποβοηθούσι πάντοτε και δειναί εξωτερικαί
περιστάσεις, καταδεικνύουσαι το επείγον της ανάγκης της πολιτικής
μεταβολής. Σπανίως δε ήτο δεινοτέρα η θέσις του Ελληνισμού ή κατά
την συνθήκην του Αγίου Στεφάνου.

Ολίγοι Ελληνες έσχον ποτέ τα προσόντα όσα παρουσίαζε περί το 1878
ο Χαρίλαος Τρικούπης. Εκ μεγάλων οικογενειών πατρόθεν και μητρόθεν
έλκων το γένος, έχων μόρφωσιν οίαν δεν έσχε ποτέ άλλος Έλλην και
επιβολήν όσην μόνος ο Καποδίστριας, ζήσας επί πλείστα έτη εις την
Εσπερίαν και κατακτήσας την συμπάθειαν και την εκτίμησιν πάντων
των εις τα της Ανατολής ενασχολουμένων, αγαπώμενος υπό των
Ριζοσπαστικών στοιχείων ως συγγραφεύς του «Τίς Πταίει;», και
αποσπάσας την εμπιστοσύνην των συντηρητικών διά της πράγματι
αγγλικής του εξαμήνου διοικήσεως του 1875, ήτο φυσικόν να γεννήση
άπειρον ενθουσιασμόν και απείρους ελπίδας.

Τα αισθήματα ταύτα ταχέως συνεμερίσθη ο υπό ψυχρά και σκεπτικά
προσχήματα βαθύς και ενθουσιώδης πατριωτισμός του Ροΐδου.
Κατεκτήθη λεληθότως. Κατ' αρχάς εις τους παρατηρούντας ότι ο
«Ασμοδαίος» τρικουπίζει, απήντα ότι ο Τρικούπης ασμοδαΐζει. Από
του 1877 όμως ετάχθη απροκαλύπτως παρά το πλευρόν του εκ
Μεσολογγίου πολιτευτού, συμμερισθείς όλα τα αισθήματα των
θερμοτέρων Τρικουπικών και δη του φανατισμού εκείνου, όστις ίσως
υπήρξεν η κυριωτέρα αδυναμία και η βαθυτέρα αιτία της σχετικής
αποτυχίας του Τρικουπικού κόμματος. Εις τους μέχρις οστέων
Τρικουπικούς το υπηρετείν άλλο κόμμα εφαίνετο έγκλημα προς την
πατρίδα αφ' ου εις τα όμματά των ουδεμία εκτός του ειδώλου των
υπήρχε σωτηρία.

Υπό τοιαύτην δε ψυχολογικήν επίδρασιν έγραψε τω 1879 ο Ροΐδης το
Γεννηθήτω Φως, διπλωματικόν φυλλάδιον όπερ, καίπερ είνε έν εκ των
ευφυεστέρων και μάλλον μελετημένων έργων του συγγραφέως,
προτιμότερον θα ήτο ίσως να μη είχε γραφή.

Δίκαιον όμως εις όλα ταύτα είνε να προστεθή ότι, όπως ορθώς το
ετόνισεν ο κ. Κακλαμάνος (103), «ο ανήκων επί τριακονταετίαν εις
κόμμα, αλλά σπανίας ευθύτητος και ειλικρινείας Ροΐδης, είνε ο
ειπών τας σκληροτέρας αληθείας εις τα κόμματα. Παρ' αυτώ η κατ'
επίφασιν αντιφατική αύτη στάσις εξηγείται άριστα, διότι ο μόνος
λόγος δι' ον ετρικούπιζε μετά τοσούτου ενθουσιασμού ήτο ότι είχε
την πεποίθησιν ότι μόνος ο Τρικούπης ηδύνατο ν' αποσπάση τον
καρκίνον εκείνον, εις ον απέδιδε τον διανοητικόν μαρασμόν, (104)
την εσωτερικήν κακοδαιμονίαν και τους εξωτερικούς εξευτελισμούς
της δυστυχούς ταύτης χώρας».

Αλλ' ας έλθωμεν εις τον περί συγχρόνου ποιήσεως αγώνα.

                              Χ

Ο αγών ούτος γνωστός εις τους φιλολογικούς κύκλους υπό το όνομα «ο
καυγάς με τον Βλάχον» ως εκ του κυριωτέρου αντιπάλου του Ροΐδου
(105), ως επίσης και οι λόγοι δι' ους η συζήτησις αύτη τόσην έσχεν
απήχησιν, συνωψίσθησαν αρκετά καλώς εν τη πρώτη περί Ροΐδου μελέτη
του κ. Ξενοπούλου. («Ποικίλη Στοά», 1891. σελ. 40).

Η πρώτη γνώμη, τολμηρά και αποφασιστική, εξηνέχθη ως εν σχεδίω
κατά τινα ποιητικόν αγώνα, εν τη κρίσει της αγωνοδίκου
επιτροπείας, ης ο κ. Ροΐδης ετύγχανε εισηγητής. Ο τεχνοκρίτης
εκήρυξεν άγονον και ανωφελή ου μόνον τον αγώνα εκείνον, — καθ' ον
ουδέν μεν των υποβληθέντων έργων έκρινεν άξιον βραβείου, των
πλείστων δ' εξήρε τα γελοία, — αλλά και πάσαν περί ποιητικής
παραγωγής απόπειραν εν Ελλάδι, όπου εν τω παρόντι αδύνατον είνε,
έλεγε, να βλαστήση ποίησις, ελλείψει των εις την ανάπτυξιν του
ποιητού συντελούντων στοιχείων, της περιερούσης ποιητικής
ατμοσφαίρας. Κατά της γενικής ταύτης προγραφής διαμαρτυρόμενος ο
κ. Άγγελος Βλάχος επεχείρησε ν' αντιτάξη την ποιητικήν
φυσιογνωμίαν του Γεωργίου Ζαλοκώστα, ως ισχυρόν επιχείρημα μετ'
άλλων πολλών ανισχυροτέρων, εις τα οποία απήντησεν ο Ροΐδης και
ανταπήντησεν ο κ. Βλάχος και ήναψεν όντως η μακρά συζήτησις, εις
ην και άλλοι έλαβον μέρος και όλοι παρηκολούθουν μετ'
ενδιαφέροντος.

Εκτός των προσωπικών — - ων αμφίβολον μένει το κέρδος, αμφότεροι δε
οι αντίπαλοι υπέχουσιν αμοιβαίως την ευθύνην, — ανεπτύχθησαν τότε
εν τη μικρά αιθούση του Παρνασσού εν μέσω πάντοτε πυκνού
ακροατηρίου, πολλαί αισθητικαί θεωρίαι· αν δηλαδή ο ποιητής
γεννώμενος έχη χρείαν των καταλλήλων περιστάσεων, όπως αναδειχθή,
αν εινε αναγκαίον το ιδανικόν και οποίον το εν Ελλάδι τοιούτον, αν
τω όντι έχη επίδρασιν η περιρρέουσα ατμόσφαιρα, αν ήσαν ποιηταί
αληθώς ή στιχοπλόκοι και μιμηταί οι εν Ελλάδι — και μύριοι άλλοι
αισθητικοί κόμβοι, οίτινες έδωσαν μεν αφορμήν εις έκχυσιν ευφυίας
και κατασκευήν ωραίων σελίδων, αλλά και συνέτειναν πολύ εις την
ανάπτυξιν του παρ' ημίν ποιητικού αισθήματος εν γένει, και εις την
διαπαιδαγώγησιν προς την υγιά μελέτην και την αληθεστέραν
έμπνευσιν των νεωτέρων μας ποιητών (106)

Απήχησις της συζητήσεως έφθασε μέχρι του εξωτερικού, και η Κυρία
Adam αναπτύξασα τα κατά ταύτην απεφήνατο ότι η νίκη έμεινε τέλος
εις τον σχόντα, la dernier mot, Ροΐδην. (Οι Σύγχρονοι Έλληνες
ποιηταί, Παρίσιοι 1881 σελ. 158). Εν άλλαις λέξεσιν η Ιουλιέττα
Λαμβέρ φρονεί ότι ο Ροΐδης ενίκησε, διότι απεστόμωσε τους
αντιπάλους του.

Χωρίς να συμμερισθώ την γνώμην του αειμνήστου φίλου Α. Βικέλα,
όστις εν τω μέχρις υπερβολής εξικνουμένω πόθο να συμβιβάζη τα
διεστώτα επεχείρησεν εμμέτρως ν' αποδείξη, εις τους μετ' αγρίου
πάθους παλαίοντας, ότι ήσαν κατά βάθος σύμφωνοι (107), φρονώ ότι ο
Ροΐδης ενίκησε όχι μόνον, διότι είχε περισσοτέραν επιμονήν, αλλά
διότι είχε και δίκαιον, πλην ότι δεν ενίκησε κατά κράτος διότι
έδωκεν υπέρ το δέον δογματικήν μορφήν εις τας ιδέες του.

Εξηγούμαι:

Ψυχραίμως εξετάζων τις μετά πάροδον τριακονταπέντε σχεδόν ετών τα
πράγματα, άγεται να πιστεύση ότι έδωκε μεν ο Ροΐδης εις την
θεωρίαν του υπερβολικήν πως μορφήν, — αφ' ου και ο ίδιος αναγνωρίζει
ότι υπήρξαν παρ' ημίν πολλοί στιχουργοί άξιοι του ονόματος του
ποιητού, εν οις και δύο τότε εισέτι ζώντες, ο Βαλαωρίτης και ο
Παράσχος (108), βραδύτερον δε απέδωκε τον οφειλόμενον έπαινον εις
την μετά το 1880 αναφανείσαν σχολήν — αλλ' όμως, εάν τις αφήνων τας
θεωρητικάς συζητήσεις έλθη εις την ουσίαν, θα ίδη ότι η παρούσα
γενεά έδωκεν απολύτως δίκαιον εις όλας τας συγκεκριμένας προτάσεις
του.

Ποίαι ήσαν αι προτάσεις αύται;

1ον) Ότι κατάλληλος γλώσσα διά την ποίησιν ήτο μόνον η δημοτική.
Οι υποστηρίζοντες τω 1877 την πρότασιν ταύτην εν τε τη θεωρία και
τη πράξει απετέλουν, εκτός της Επτανήσου, μικράν μειονοψηφίαν. Προ
ολίγου ακόμη το Πανεπιστήμιον απέκλειε την δημοτικήν των ποιητικών
του διαγωνισμών. Σήμερον πόσοι είνε οι γράφοντες στίχους εις την
καθαρεύουσαν;

2ον) Ότι ποιητάς η Ελλάς είχε μόνους εκ μεν των νεκρών τον
Σολωμόν, τον Χριστόπουλον, τον Βηλαράν, τον Ζαλοκώσταν, εκ δε των
τότε ζώντων τον Βαλαωρίτην και τον Παράσχον. Ποίον όνομα έχει να
προσθέση εις τον κατάλογον τούτον αυστηρός σύγχρονος κριτικός; Το
του Κάλβου; Αλλά τότε ο Κάλβος παρεγνωρίζετο αμφοτέρωθεν και εις
τον κατάλογον του Ροΐδου αντετίθετο κατάλογος απαρτιζόμενος από
τους Σούτσους και τους οπαδούς των, αποκλειομένου μετά
περιφρονήσεως του Βηλαρά!!!

Επίσης τιςαμφισβητεί νυν ότι δικαιολογημέναι ήσαν αι επιφυλάξεις
του Ροΐδου όσον αφορά εις πολλά των εις Πανεπιστημιακούς
διαγωνισμούς βραβευθέντων έργων του Ζαλοκώστα, ή εις την
διατύπωσιν και την σύνθεσιν των έργων του Παράσχου «ποιητού
ανωτέρου του άσματός του;»

3ον) Αι περί ποιητικής ατμοσφαίρας θεωρίαι του Ροΐδου δύνανται να
ελεγχθώσιν ομολογουμένως υπερβολικαί. Ποίος όμως θ' αμφισβητήση
σήμερον ότι ούτε ποιητική ατμοσφαίρα ούτε πραγματικοί ποιηταί
υπήρχον εν ταις Αθήναις του 1877;

Συγγραφεύς άριστα γνωρίζων την εποχήν εκείνην και καθαρώς
αφηγηματικώς εξιστορών τα κατ' αυτήν, ανέπτυξεν εσχάτως ποίον ήτο
το πνεύμα της (109), δεν δυσκολεύεται ν' αναγνωρίση ότι ήτο πνεύμα
ψεύδους και μιμήσεως. Πνεύμα ρομαντισμού όστις ούτε είχεν αναβλύση
εν Ελλάδι ούτε καν είχε φθάση, ότε ανεπτύχθη ή ήκμαζεν εν Ευρώπη.
«Μας ήρχετο ο Ρομαντισμός κατά το γήρας του, καταπεπτωκώς ήδη και
εξηντλημένος, διά των οχετών των μυθιστορημάτων, ιδία των
γαλλικών... Εντός αυτού του θερμοκηπίου ανεπτύσσετο χλωρωτική η
λυρική ποίησις εκείνων των ημερών, ζώσα υπό φως ψευδές και εν
ατμοσφαίρα εκνευριστική, ένθα ενοθεύοντο αι ιδέαι και επλαδαρούτο
το φρόνημα, παραμελουμένης της πρακτικής σκέψεως και προαγομένης
μόνης της απράγμονος ευαισθησίας, της κενής κομπολογίας και του
ύδρωτος της εκφράσεως (110)».

Habemus confidentem rerum. Πράγματι ο Μπάμπης Άννινος ήτο εις την
πρώτην γραμμήν της Πλειάδος, εν η συνεσωματούντο αι ελπίδες του
τότε νεοελληνικού Παρνασσού και μετά φίλτρου και αγάπης ομιλεί
περί των πρώην συναγωνιστών του.

Θέλετε άλλην απόδειξιν του βασίμου των Ροϊδίων παρατηρήσεων;
Λάβετε τον υπό του Ιωάννου Παπαδιαμαντοπούλου, τότε δεκαοκταετούς,
εκδοθέντα «Παρνασσόν». Είνε ούτος εν ταυτώ μία συλλογή και έν των
«manifestes εκείνων τα οποία, μεταμορφωθείς εις Jean Morèas, τόσον
συχνά εξέδωκεν έκτοτε. Ο «Παρνασσός» ήτο έμμεσος απάντησις εις το
Πανεπιστήμιον, όπερ εισηγουμένου του κ. Μιστριώτου (111) είχε και
αυτό καταδικάση την εν Αθήναις ανθούσαν σχολήν, αποφανθέν ότι «ο
όλος αγών δεν ήτο η ερωτική ελεγεία κατά τους τύπους καθ' ους εν
τοις βορειοτέροις κλίμασι διεμορφώθη» και συμπεραίνον ότι, επειδή
αι πολλάκις επαναληφθείσαι συμβουλαί ουδόλως ελαμβάνοντο υπ' όψιν,
«η των κριτών υπομονή εξηντλήθη, ίσως δε μετ' ου πολύ οι
Εχέμβροτοι των ερωτικών ελέγων εύρωσι κεκλεισμένον το τοιούτον
είδος της σταδιοδρομίας (112).

Διά του «Παρνασσού» επειράτο ο όμιλος του Παπαδιαμαντοπούλου ν'
αποδείξη ότι όχι μόνον η ελληνική ποίησις έζη, αλλά και έθαλλε·
όθεν περιελήφθησαν εν τη συλλογή όλα τα αριστουργήματα των ζώντων
γνωστών ποιητών και πλείστα έργα της άρτι επιχειρησάσης να επιβή
του Πηγάσου νεολαίας.

Λοιπόν, λέγω, ο θέλων να ίδη πόσον ο Ροΐδης είχε δίκαιον ας ανοίξη
την συλλογήν εκείνην. Εάν εξαιρέση δύο τρεις άνδρας εις ους αυτός
ο Ροΐδης απέδωκε τον αρμόζοντα έπαινον, πάντα τα άλλα ονόματα τα
εν τω «Παρνασσώ» συμπεριλαμβανόμενα μας είνε ή άγνωστα τελείως ή
τυγχάνουσι γνωστά διά παν άλλο ή διά τα ποιητικά έργα των φερόντων
αυτά. Τα γνωρίζομεν ως ονόματα διακεκριμένων πολιτευομένων,
διπλωματών, νομικών, ανωτέρων υπαλλήλων, δημοσιογράφων και ιατρών,
αλλά «περί Απόλλωνος ουδέ είς λόγος». Είνε αληθές ότι τα ονόματα
των δύο αρχηγετών της σχολής του 1870, του Παπαρηγοπούλου δηλαδή
και του Βασιλειάδου, δεν εσβέσθησαν ακόμη από του ποιητικού
στερεώματος, αλλά πόσοι των νεωτέρων γνωρίζουν εισέτι τους άλλοτε
ως αριστουργήματα λογιζομένους στίχους των, ποίος κριτικός τους
αναφέρει, και ιδίως (μόνον δείγμα αναμφίρηστον της επιβιώσεως)
ποίους έχουσιν ακόμη μιμητάς;

                                Χ

Ο διορισμός του Ροΐδου εις την θέσιν του εφόρου της Εθνικής
Βιβλιοθήκης εξέθηκεν αυτόν, ως ελέγομεν, εις τας επιθέσεις πάντων
των ορεγομένων την θέσιν ταύτην, πρώην εφόρων είτε μη. Τας αηδίας
τοιούτου αγώνος, διεξαγομένου διά τριών συγχρόνως εφημερίδων,
φαντάζεταί τις ευκόλως. Ας μη αγανακτώμεν όμως υπέρ το δέον επ'
αυταίς, σκεπτόμενοι ότι τοις οφείλομεν έν αριστούργημα: την
Εθνικήν Βιβλιοθήκην εν έτει 1880.

Το φυλλάδιον τούτο, όπως αι Παρατηρήσεις επί της αποφάσεως του
Εμποροδικείου του 1875, μας κάμνει σχεδόν να λυπούμεθα ότι ο
Ροΐδης δεν έπεσε θύμα ποικιλωτέρων σκευωριών, οπότε θα τω εδίδοντο
περισσότεραι αφορμαί να επιδείξη το πολυσχιδές της συγγραφικής του
μεγαλοφυίας.

Όπως η κακοπιστία μεσίτου και η μωροπιστία δικαστών τω παρέσχε
αφορμήν να φανερώση τι ήξιζεν ο κάλαμος του πραγματευόμενος νομικά
ζητήματα, ούτω και αι επιθέσεις του 1880 του επέτρεψαν να δείξη
μετά πόσης χάριτος, σαφηνείας και πνεύματος εξέθετε τα ξηρότερα
των διοικητικών ζητημάτων καθιστών επαγωγούς και τας περί
ταξινομήσεων βιβλίων συζητήσεις.

Οποίαν αμίμητον τη αληθεία εικόνα το σπινθηροβολούν φυλλάδιον μας
δίδει της τότε Εθνικής Βιβλιοθήκης, με τους βοηθούς «εις ους πολύ
μάλλον θα ήρμοζε το όνομα βοηθουμένων», με τους επιστήμονας
εκείνους οίτινες επισκεπτόμενοι την βιβλιοθήκην «ανελογίζοντο μετ'
αποθαρρύνσεως της επιστήμης το μήκος και του βίου το βραχύ», με
τους σφετερισμούς εκκλησιαστικών βιβλίων δι' ους «άχθεται τις έτι
μάλλον σκεπτόμενος εις τίνας ήσαν τα βιβλία ταύτα χρήσιμα και ότι
ενδέχεται ν' ασπασθή τας χείρας, αίτινες εξετέλεσαν τον
ασυνείδητον ακρωτηριασμόν»· επί πάσι δε με το συμπέρασμα ότι «ως
εν Ελβετία οικοδομούνται αι οικίαι όπως ανθίστανται κατά της
χιόνος, εν Ολλανδία, κατά της πλημμύρας και εν Μεξικώ κατά των
εφόδων της ανεμοζάλης, ούτω και εν Ελλάδι πρέπει να κατατάσσονται
αι βιβλιοθήκαι όπως κάλλιον αντέχωσι κατά των εφόδων της
πολιτικής».

Εννοείται ότι η ευφυία και η λογική της Εθνικής Βιβλιοθήκης δεν
απεστόμωσαν τους αμφισβητούντας αυτώ την θέσιν. Αλλ' εν τη
απαντήσει τούτων τόσον αφειδής εγίνετο χρήσις των επιθέτων
«αναιδής, ιοβόλος, βάτραχος, ασυνείδητος, όφις, μιαρός, κόραξ,
άνανδρος, ψιττακός, δολοφόνος και άλλων ομοίων», ώστε ο Ροΐδης,
αισθανόμενος την ανάγκην ν' αμυνθή έκρινεν ανάξιον εαυτού ν'
απαντήση με την υπογραφήν του. Η δε Σύντομος Απάντησίς του φέρει
την υπογραφήν του πρώην κλητήρος της Βιβλιοθήκης Μιχαήλ Καρατζά.


V
Τα έτη της μεγάλης παραγωγής. — - Αι επιθεωρήσεις της «Ώρας» και
η άλλη κριτική και δημοσιογραφική δράσις. — Ο Ροΐδης μεταφραστής.
 — Ο Ροΐδης διηγηματογράφος. — Το γλωσσικόν ζήτημα και τα «Είδωλα».


Από του 1882 — 1902 ο Ροΐδης εχρημάτισε σχεδόν συνεχώς έφορος της
Εθνικής βιβλιοθήκης. Τα διοικητικά του καθήκοντα και η προϊούσα
ηλικία έθεσαν τέρμα εις τας περιπετείας του βίου, ου την
μονοτονίαν του λοιπού μόνον δυστυχήματα διακόπτουσιν. Αλλά
συγχρόνως η φιλολογική παραγωγή γίνεται συστηματικωτέρα,
πυκνοτέρα, ποικιλωτέρα, καθισταμένη τετραπλή, να μη είπω πενταπλή.
Πράγματι ο Ροΐδης α') Συνεχίζει την δημοσιογραφικήν και κριτικήν
του δράσιν β') Αναλαμβάνει τον κάλαμον μεταφραστού γ') Επιδίδεται
εις την διηγηματογραφίαν δ') Αφιεροί μελέτας και εκτενέστατον
πόνημα εις το γλωσσικόν ζήτημα.

α' Συνεχίζει την δημοσιογραφικήν και κριτικήν του δράσιν.

Επί του προκειμένου παρατηρητέον ότι αφ'ενός μεν επεκτείνει τας
κριτικές του εις καλλιτεχνικά ζητήματα, την μουσικήν και την
ζωγραφικήν, αφ' ετέρου δε ότι όσα γράφει λαμβάνουσιν
αντικειμενικώτερον και ακαδημαϊκώτερον χαρακτήρα. Η δημοσιογραφική
του παραγωγή, πολιτική και κριτική, είνε τόσον πυκνή, ώστε δεν
δύναμαι ενταύθα να την αναλύσω λεπτομερώς (113), άλλως τε και εν
τίσι θα παραμείνη άγνωστος, διότι πολλά έγραφεν ο Ροΐδης ανωνύμως
εν τη «Τεργεσταία Ημέρα», τω «Ταχυδρόμω» της Κωνσταντινουπόλεως
και άλλαις εφημερίσι του εξωτερικού· ανεκάλυψα μάλιστα ότι
εχρημάτισεν επί βραχύ ημιεπίσημος ανταποκριτής των «Times», διότι
καθ'ην εποχήν το μέγα φύλλον του «Άστεως», αποχωρήσαντος του κ.
Stillman και μη αφικομένου εισέτι του κ. Bourchia, είχεν επιτρέψη
την γενικήν ανταπόκρισιν της χερσονήσου του Αίμου εις τον εν
Βιέννη συντάκτην Brinsley Richards, ούτος έγραφε τω Ροΐδη να τω
στέλλη τακτικώς πληροφορίας, όπερ και εγένετο( (114). Εν τούτοις
είνε ανάγκη, νομίζω, να λεχθούν τουλάχιστον δύο λέξεις περί των
τόσον θαυμαζομένων υπό του Τρικούπη ενιαυσίων επιθεωρήσεων της
«Ώρας». Αύται είνε αναμφισβητήτως τα αριστουργήματα της Ελληνικής
δημοσιογραφίας. Εξισούνται, εάν μη υπερβάλλουσιν, ως προς μεν την
αδρότητα και τας γνώσεις προς τα άρθρα του Αλεξάνδ. Βυζαντίου,
προς τα του Αναστασίου δε κατά την κομψότητα και την καλλιέπειαν.
Δεν πιστεύω ότι λέγω υπερβολήν ιχυριζόμενος ότι, και αν οι αδελφοί
ούτοι, οίτινες δικαίως θεωρούνται ως οι άριστοι των Ελλήνων
δημοσιογράφων, συνειργάζοντο, δεν θα κατώρθουν να παρουσιάσουν
έργον από δημοσιογραφικής απόψεως τόσον τέλειον, εφάμιλλον εν
ταυτώ προς τα δοκίμια του Μακώλεϋ και τα άρθρα του Τζών Λεμοάν. Ο
υποπτεύων ότι παρασύρομαι υπό οικογενειακού φίλτρου ας αναγνώση
τας επιθεωρήσεις των ετών 1879 — -1885 και αν εύρη αλλαχού
τελειοτέραν και λαμπροτέραν εικόνα των ευχερειών της λύσεως του
Ανατολικού ζητήματος, της ιμπεριαλιστικής πολιτικής του
Βήκονσφηλδ, της εσωτερικής πολιτικής της Γαλλίας από του 1870
μέχρι του 1884, των λόγων της συνάψεως της τριπλής συμμαχίας, της
εθνολογικής συνθέσεως της αυστριακής αυτοκρατορίας και της
επιρροής ην έχει το πολυσύνθετον ταύτης επί της βραδύτητος της
λύσεως του Ανατολικού ζητήματος, του αποικιακού προβλήματος εν
Ευρώπη και της εμφανίσεως αυτού εν Γερμανία, θα παρεκάλουν αυτόν
να μοι υποδείξη πού και πότε εδημοσιεύθη.

Δείγμα δε κατάδηλον της βαθύνοιας και επιμελείας (115) μεθ' ης
συνετάχθησαν αι επιθεωρήσεις του Ροΐδου είνε ότι φαίνονται
γραφείσαι χθες και όχι προ τριακονταετίας.

β' Αναλαμβάνει τον κάλαμον μεταφραστού.

Ο Ροΐδης είχεν αρχίση το στάδιόν του διά μεταφράσεως, διότι
επρέσβευεν ότι, εφ' όσον μεν μικρός μόνον αριθμός των Ελλήνων
γνωρίζει ξένας γλώσσας, οι δ' εξ επαγγέλματος μεταφρασταί
στρέφονται μόνον προς τα έργα άτινα άνευ ζημίας ηδύναντο να
μείνωσιν άγνωστα, καθήκον έχουσιν οι λόγιοι να γνωρίζωσιν εις τους
συμπατριώτας των τα καλλιλογικά ή επιστημονικά αριστουργήματα των
ξένων φιλολογιών (116). Δια τους λόγους τούτους μετεφράσθησαν ο
Σατωβριάν και ο Εδγάρ Ποέ (117). Αι μεταγενέστεραι μεταφράσεις του
Murge (118) του Φεγιέ (119) και του Μακώλευ (120) ωφείλοντο εν
μέρει εις λόγους ανάγκης, αλλά δεν έγιναν μετ' ολιγωτέρου έρωτος ή
μικροτέρας επιμελείας. Υπάρχουν οι πιστεύοντες ότι η μετάφρασις
της «Ιστορίας της Αγγλίας» είνε η τελειοτέρα των εις καθαρεύουσαν
μεταφράσεων, την ιδέαν δε ταύτην συνεμερίσθη και το κοινόν, διότι
ουδέν έργον της Βιβλιοθήκης Μαρασλή τόσον ταχέως εξηντλήθη. Μέγα
δε ατύχημα και από καθαράς φιλολογικής απόψεως πρέπει να θεωρηθή
ότι ο θάνατος διέκοψε την μόλις αρχίσασαν μετάφρασιν της «Ιστορίας
της Αγγλικής Λογοτεχνίας» του Ταιν

γ' Εκδίδεται εις την διηγηματογραφίαν.

Εν τη απομονώσει εις ην τον είχε καταδικάση η μητρυιά αυτού φύσις
ο Ροΐδης ηρέσκετο, ως είπομεν, να στρέφεται προς τα έτη της
παιδικής και νεανικής του ηλικίας, τα μόνα ίσως οπωσδήποτε ευτυχή
έτη της ζωής του. Πάντα τα διηγήματά του δεν είνε ή αναμνήσεις της
εποχής εκείνης· ουχί όμως αναμνήσεις ξηραί, διότι πάντοτε
εφρόντισε να συνδυάση προς αυτάς ωρισμένα επεισόδια ή γενικωτέρας
κοινωνικάς και φιλολογικάς σκέψεις.

Πολλά, σχεδόν τα πλείστα, των διηγημάτων του είνε, ιστορίαι ζώων·
Είχε καταντήσει μισάνθρωπος και ζωόφιλος· ίσως διότι ασυνειδήτως
ήλπιζεν ότι θα εύρισκεν εις τα κατώτερα όντα την αγάπην εκείνην,
ης είχε τόσην ανάγκην και ην μάτην επεζήτησε παρά τοις ομοίοις
του. Την «Ιστορίαν ορνιθώνος» αρχίζει διά των εξής:

  «Εξ όσων ηυτύχησα ή δυστύχησα να γνωρίσω είμαι, πιστεύω,ο μόνος
  άνθρωπος όστις, αν τον ωνόμαζον ζώον, δεν θα εθεώρει ούτο ως
  προσβολήν, Όσον συναναστρέφομαι ζώα, τόσον μάλλον πείθομαι, ότι
  δεν υπάρχει μεταξύ αυτών και των ανθρώπων καμμία διαφορά, ως
  ηθέλησαν παραδοξολόγοι τινές να ισχυρισθώσιν, αλλά μόνον ότι τα
  πράγματα κατά τα οποία διαφέρομεν από τα ζώα, δεν αποδεικνύουν
  όλα την ανθρώπινην υπεροχήν.»

Όλα τα ζώα ανεξαιρέτως εκίνουν το ενδιαφέρον του, αλλ'εκείνο όπερ
κατ' εξοχήν ηγάπα ήτο η γάτα. «Αν εξαιρέσωμεν τους νεοπλατωνικούς
φιλοσόφους, δεν πιστεύω να υπάρχωσιν άλλα επί της γης πλάσματα
όσον οι γάτοι «συκοφαντηθέντα (121)». Όθεν ανέλαβεν την
αποκατάστασιν αυτής (122) αναφέρων πως ελατρεύθη ως θεά εν
Αιγύπτω, και πως εν Ευρώπην ηγάπησαν αυτήν εξ ίσου.

Les amoureux fervents et les savants austères

Αλλ' η γάτα όχι μόνο αγαπάται, αλλ' ανταγαπά τουλάχιστον όσους, μη
λησμονούντες ότι ρέει εις τας φλέβας της αίμα βασιλικόν
προσφέρονται προς αυτήν μετά της δεούσης ευλαβείας»· εις απόδειξιν
δε τούτων έφερεν ο συγγραφεύς των Ειδώλων το πρόσφατον παράδειγμα
του γιγαντιαίου λευκού γάτου του αοιδίμου Κουμουνδούρου όστις, αν
και ήτο η εποχή των ερώτων, ουδ' επί στιγμήν απεμακρύνθη του
προσκεφάλου του κατά την πολυήμερον προς τον θάνατον πάλην, και
έπειτα υπήγε ν' αποθάνη κ' εκείνος εκ λύπης εις μίαν γωνίαν, εν ω
οι σκύλοι του μακαρίτου εξηκολούθουν να τρώγουν, να πίνουν και να
γαυγίζουν και οι θερμότατοι φίλοι του μετέβαινον να προσκυνήσωσι
τον κ. Τρικούπην».

Πρέπει δε ν' αναγραφή ότι ουχί ολιγωτέραν αγάπην προς τον
θνήσκοντα Μανώλην έδειξε και η γάτα του εκείνη, ην πάντες οι
επισκέπται του ενθυμούνται επί του γραφείου όταν έγραφεν ή παρά
την τράπεζάν του όταν εμοίραζε μετ' αυτής το λιτόν γεύμα όπερ
έτρωγεν εν βία επανερχόμενος εκ της Εθνικής Βιβλιοθήκης.

δ' Αφιεροί μελέτας και εκτενέστατον πόνημα εις το γλωσσικόν
ζήτημα.

Είδομεν τον Ροΐδην ποθούντα την μεταρύθμισην του γλωσσικού
καθεστώτος από της δημοσιεύσεως του Οδοιπορικού, έκτοτε δε δεν
έπαυεν εκφέρων υπό τούτον ή υπό εκείνον τον τύπον τας ιδέας
ταύτας, αλλά συστηματικώτερον τας διετύπωσε τω 1885 διά του
πολυκρότου Προλόγου των Παρέργων. Από του έτους εκείνου δυνατόν
ειπείν ότι η γλωσσική μεταρρύθμισις απετέλεσε την κυριωτάτην του
σκέψιν, περί αυτήν περιεστράφησαν όλαι του αι μελέται και τας περί
ταύτης ιδέας του διετύπωσε διά μακρού φυλλαδίου — Το ταξείδι του
Ψυχάρη (1888) — και δι' ολοκλήρου τόμου. - Τα Είδωλα (1893).

Τα έργα ταύτα προεκάλεσαν θόρυβον μέγαν, αναγνώσθησαν απλήστως —
είνε μάλιστα τα μόνα εξαντληθέντα εν Ελλάδι γλωσσικά έργα — αλλά και
εγέννησαν πολλάς αντιρρήσεις όχι μόνον εκ μέρους των οπαδών της
καθαρευούσης (βλ. ιδίως των Ειδώλων Κατάλυσιν του κ. Γ.Χατζιδάκη)
αλλά και εκ μέρους πολλών δημοτικιστών οίτινες κατέκρινον τον
συγγραφέα επί ατολμία και ως μη καταλήγοντα εις το συμπέρασμα
εκείνο, εις ό λογικώς ήγουν αι ιδέαι του.

Γράφων «βιογραφικόν σημείωμα» και ουχί «κριτικήν μελέτην» απέχω
γνώμης επί του προκειμένου. Όχι διότι προσωπικήν γνώμην δεν έχω,
(έχω τοιαύτην και δεν την κρύπτω: συμμερίζομαι τελείως τας ιδέας
του Ροΐδου), αλλ' επειδή θεραπεύων επιστήμην πάντη ξένην προς την
γλωσσολογίαν δεν έχω το απαιτούμενον κύρος ούτε τας απαιτουμένας
τεχνικάς γνώσεις όπως κατέλθω εις τον αγώνα (123).

Δύναμαι όμως, ένεκα των μετά του μακαρίτου θείου μου μακρών
συνομιλιών, να καθορίσω, τας επί τίνων σημείων ιδέας του.

Και πρώτον, αν εξαιρέση τις μικρόν τι διήγημα την «Μηλιά»
(Χριστουγεννιάτικη Ακρόπολις 1896), ο Ροΐδης δεν έγραφεν ή την
καθαρεύουσαν και την έγραφε, ως παρετήρησε ο κ. Κονδυλάκης (124),
κατά τρόπον παρέχοντα επιχειρήματα εις τους οπαδούς αυτής. Ο
Ροΐδης ησθάνετο (125) πόσον δυσχερής ήτο η θέσις του λέγοντος
«ακολουθείτε τας συμβουλάς μου και όχι τα παραδείγματά μου» και
απήντα μεν ότι η «καθαρεύουσα ομοιάζει τα διεστραμμένα και
κακότροπα εκείνα γύναια τα οποία ουχί ο αγαπών αλλ' ο περιφρονών
δύναται να καθυποτάξη και να περιορίση διά της μάστιγος εντός των
ορίων της ευπρεπείας (126), ως απόδειξιν δε έφερε το παράδειγμα
του Βερναρδάκη μεταξύ των διδασκάλων, και του Γραβριηλίδου μεταξύ
των δημοσιογράφων, αλλά κατά βάθος συχνά ελυπείτο ότι δεν ηδύνατο
και διά του παραδείγματος να διαδώση τας θεωρίας του, διά τούτο δε
τον βλέπομεν αδιαλείπτως προσπαθούντα να απλοποιήση το ύφος του
και ενίοτε διορθούντα επί το δημοτικώτερον διηγήματα προ ετών
εκδοθέντα, ων δεν προέβλεπε την αναδημοσίευσιν.

Δευτέρα παρατήρησις είνε ότι δεν είνε αληθές ότι, όπως κάποτε είπε
με φιλικόν παράπονον ο κ. Ψυχάρης, περί το τέλος του βίου του
ηγάπησε ολιγώτερον την δημοτικήν. Η αλήθεια είνε άλλη, ότι είχε
μεγάλους ενδοιασμούς ως προς τον απόλυτον θρίαμβον της αμιγούς
δημοτικής. Αλλά τους ενδοιασμούς τούτους εξέθηκεν εκ μιας αρχής
και εις την περί «Ταξειδιού» μελέτην του (127) και εις τας προς
τον κ. Ψυχάρην επιστολάς του, εφ' όσον δε παρήρχετο ο χρόνος,
τόσον επείθετο ότι η νίκη μόνον βαθμιαίως ηδύνατο να κερδηθή. Εξ
άλλου ο Ροΐδης δεκάκις εχαρακτηρίσθη υπό του Παλαμά (128) ως «ο εξ
ίσου αποτροπιαζόμενος τα τετριμμένα και τα άμετρα· ο συμβολίζων το
μέτρον, την υγείαν, τον ορθόν λόγον, την αλήθειαν και την χάριν,
εις εποχήν που είχε και που έχει πέρασιν η αμετροέπεια, η
διανοητική πώρωσις, ο παραλογισμός, το ψεύδος, η αμάθεια». Εάν
λοιπόν, παρά τινας επιφυλάξεις στρατηγικής μάλλον φύσεως, εθαύμαζε
τας επιστημονικάς θεωρίας η τα ποιητικά αριστουργήματα κορυφαίων
τινών δημοτικιστών, αποτροπιάζετο διά τα εν ονόματι της δημοτικής
τελούμενα υπό ασυντάκτου ασκερίου.

Ως έγγραφεν από της 5 Νοεμβρίου 1877 εις τον Βαλαωρίτην, «ο
λογιωτατισμός πνέει ήδη τα λοίσθια, η αλογία όμως παραμένει και
υπερακμάζει, το δε κακόν είνε ότι έμαθε να ομιλή ουχί μόνον
σχολαστικά, αλλά και δημοτικά». Εφοβείτο «την αμετροέπειαν και την
αμάθειαν» πολλών αυτοχειροτονήτων μεταρρυθμιστών. Εφοβείτο, και
εφοβείτο δικαίως, ότι πολλοί νεωτερισμοί γενόμενοι άνευ μέτρου,
άνευ μελέτης και προ παντός άνευ γλωσσικής καλαισθησίας,
νεωτερισμοί οίτινες απετέλεσαν αρχικώς τον λεγόμενον μαλλιαρισμόν
(129), εκνευρίζοντες το κοινόν και γελοιοποιούντες τον όλον αγώνα,
θα προεκάλουν κατά της δημοτικής, λογιζομένης αδίκως υπευθύνου
εκτρωματικών τινων κατασκευασμάτων, τρομεράν αντίδρασιν και
καταφοράν.

Πόσον δε κατά τούτο ο Ροΐδης είχε δίκαιον δεικνύων τα από
εννεαετίας προ των οφθαλμών μας εκτυλισσόμενα.


VI
Η Δύσις


Τόση και τοιαύτη εργασία επέβαλε το όνομά του εις την κοινήν
γνώμην. Όσα έλεγε και όσα έγραφεν ο Ροΐδης περιέβαλλεν εξαιρετική
αίγλη.

Ο Ροΐδης, έγραφεν το «Νέον Άστυ» την 9 Ιανουαρίου 1909, υπήρξε
πράγματι ο ήρως τον Αττικού πνεύματος κατά την τελευταίαν
τεσσαρακονταετίαν και θα έκαμνε την τύχην του όστις, παρ' όσα είχε
γράψη, είχεν απαρτίση ένα τόμον από όσα έλεγεν εις φιλικάς
ομιλίας, εις τας σπανίας εμφανίσεις εις τον κόσμον, εις τας
ολιγολόγους εκείνας αλλά δηκτικάς απαντήσεις, τας οποίας έδιδεν
όταν ήθελε να τον πειράξη κανείς».

Τον Ροΐδην, ήρωα του Αττικού πνεύματος, ύμνησε και ο Σουρής εις
τους ωραίους στίχους τους οποίους έγραψε την επομένην του θανάτου
του:

  Μία πένθιμη ρίμα
  στου Ροΐδη το μνήμα.

  Ο Μώμος, που μας πείραξε με το δικό σου στόμα,
  τρις γέλασε, τρις έκλαψε στου τάφου σου το χώμα,

  κ' η ξακουστή σου Πάπισα κ' η σάτυραις κ' η Σκνίπαις
  κ' εκείνα που μας έλεγες, κ' εκείνα που δεν είπες,
  έστησαν μες στο Πάνθεον της Τέχνης την μορφή σου,
  κ' εκείνοι που σ' αφώρισαν βλογούν την κορυφή σου.

                       X

  Στου Ζαχαράτου τη γωνιά θαρρώ και τώρ' ακόμα
  πως του Μανώλη με καλεί χαριτωμένο σκώμμα,
  κι ακούω μες' από σοφό, μα κάτισχνο κουφάρι,
  τους σαρκασμούς τους Αττικούς με μια περίσσια χάρι.

                       X

  Αυτήν δεν του την έσβυσε κανένας κρύος τρόμος,
  κανένα πόνου βάρος,
  την πήρε μόν' ο Χάρος,
  κ' έγεινε σκωπτικότερος ο κάθε μώμου μώμος.

Ουχί ολιγώτερον του πνεύματος του Ροΐδου εξετιμώντο τα έργα του,
τα οποία και εις το μυθιστόρημα και εις την κριτικήν και
τελευταίον εις το διήγημα ήνοιξαν νέους δρόμους εις το ελληνικόν
πνεύμα. Ετι δ' ίσως πλέον των έργων εθαυμάζετο ο τρόπος με τον
οποίον ταύτα εγράφησαν, το ύφος εκείνο το εύηχον, εύστροφον,
συμμετρικόν και απρόοπτον, εις ο αι φράσεις δεν επλέκοντο προς
αλλήλας σφικτά ως κρίκοι θώρακος, το ύφος το τόσον προσωπικόν,
ώστε, όπως ελέχθη πολλάκις, ήρκει ν' αναγνώση τις την πρώτην
γραμμήν μιας σελίδος διά να μαντεύση ότι αύτη είχε γραφή υπό του
Ροΐδου.

  «Εις κάθε σελίδα του, λέγει ο κ. Δ. Κακλαμάνος, του οποίου το
  άρθρον πρέπει και πάλιν ν' αναφέρωμεν, συνέθετε, ανασυνέθετε,
  διώρθωνε, μετέβαλλε την σειράν των λέξεων, αντικαθίστα,
  ετόρνευεν, εστίλβωνεν, ελέπτυνεν, επελεκούσεν ως να επρόκειτο
  περί αληθούς κομψοτεχνήματος. Είχε διά τούτο και το ύφος του
  κάτι το περίτεχνον και το εξεζητημένον κάποτε. Αλλά ποία
  απόλαυσις αντί του μικρού αυτού ψεγαδίου; Ποίον ύφος σφιγκτόν,
  δεμένον, αρμονικόν έντονον, γραφικόν, με απροόπτους
  σπινθηρισμούς, με λάμψιν σπανίαν, κάτι ως το ύφος των συγγραφέων
  εκείνων, περί των οποίων ελέχθη ότι χρειάζεται κανείς χρωματιστά
  γυαλιά διά να διαβάζη τα γραφόμενά των».

Την ευσυνειδησίαν, ην εξαίρει ο κ. Κακλαμάνος, επιβεβαιοί η μελέτη
των τετραδίων του. Τετράδια ο Ροΐδης είχε πλείστων ειδών. Εκείνα
εις α όπως ο Δωδέ εσημείου τας ιδέας ή τας σκέψεις ας εχρημοποίει
βραδύτερον εις τα έργα του. Τετράδια εις α έγραφε τα σχέδια των
έργων του· ενταύθα δε καταφαίνεται σαφέστερον η μέθοδος του της
εργασίας, προ παντός δ' αι αποκοπαί και αι συμπτύξεις εις ας
υπέβαλλεν αδιακόπως τα χειρόγραφά του. Τετράδια εις α συνέλεγεν
ότι εκάλει: «Νεοελληνισμούς», δηλαδή τας μωρίας και τας τερατώδεις
διαπλάσεις λέξεων, ας ανεύρισκε μετά χαράς εις τα γραφόμενα των
αυτοκαλουμένων δοκίμων συγγραφέων. Τέλος δε τα τετράδια εκείνα εις
α προσεπάθει να θησαυρίση τον πλούτον της δημοτικής. «Οσάκις, μου
γράφει ο φίλος του κ. Α. Ζ. Στεφανόπολις, ήκουε λέξιν εικονικήν,
οσάκις εύρισκεν έν τινι βιβλίω ή εφημερίδι λέξιν αρμονικωτέραν της
εις αυτήν ανταποκρινομένης καθαρευούσης, την αντέγραφεν. Εζήτει
έπειτα την παραγωγήν της, την σημασίαν ην είχεν άλλοτε και εκείνην
ην έχει τώρα. Ο Ροΐδης ειργάζετο ως βενεδικτίνος μοναχός και
προσεπάθει να καταστήση όσον ένεστι τελειοτέραν συλλογήν (130)».

Αλλ' η πάνδημος αύτη αναγνώρισις, καθαρώς ηθικού χαρακτήρος και
εις στενόν κύκλον περιοριζομένη (131), δεν επηρέασε πολύ τον
ιδιωτικόν του βίον. Ούτος καθίστατο οσημέραι μάλλον δύσελπις και
μελαγχολικός (132).

Εις τούτο συνέτεινον ολίγον μεν αι υλικαί στερήσεις, διότι ταύτας
υπέφερε θαρραλέως, ενθαρρυνόμενος υπό της υπεργήρου μητρός του,
ήτις εις τους εμμέσως προσπαθούντας να την παρηγορήσωσι διά τ'
απολεσθέντα πλούτη απήντα μετ' αριστοκρατικής στωικότητος, «και οι
Βουρβώνοι εδυστυχήσανε», πολύ δε η προϊούσα ηλικία, και ιδίως τ'
αλλεπάλληλά του δυστυχήματα.

Εκ τούτων τα μάλλον σκληρά (133) δι' αυτόν υπήρξαν η αυτοκτονία
του αδελφού, τοσούτω τραγικωτέρα καθ' όσον εδέησε να την αποκρύψη
από την μητέρα του, ο θάνατος του Τρικούπη εις ον μέχρι τέλους
έτρεφεν απεριόριστον αγάπην και πίστιν και ου μαθών το θλιβερόν
τέλος εδάκρυσε πικρώς (134), τέλος αι εθνικαί μας αποτυχίαι: η
πτώχευσις του 1893 και ο πόλεμος του 1897. Άριστα γνωρίζων τα
της Ιλλυρικής χερσονήσου, εγνώριζεν ότι τα ατυχήματά μας θα είχον
βαθυτάτας συνεπείας διά το Μακεδονικόν ζήτημα, εκ των πρώτων δε
ησθάνθη την ανάγκην του φανατισμού της νεολαίας όπως εν τη ώρα της
υπερτάτης κρίσεως είμεθα αρκετά φρονιματισμένοι διά ν'
αντιμετωπίσωμεν τον Βουλγαρικόν κίνδυνον (135).

Ως κορύφωμα δε των ατυχιών του ήλθεν η κατά το 1895 και το 1902
απόλυσίς του εκ της θέσεως του Εφόρου της Εθνικής Βιβλιοθήκης.
Κρίνων ταύτην ο Αλέξανδρος Βυζάντιος έγραφεν εν τη «Νέα Ημέρα»:

  «Υπάρχουν προσωπικαί τινες μεταβολαί χαρακτηρίζουσαι
  εκφραστικότατα τα παρ' ημίν πολιτικά ήθη, ή μάλλον την παρ' ημίν
  κομματικήν κακοήθειαν. Ο κ. Ροΐδης είνε είς εκ των χαριεστάτων
  πεζογράφων, είς των επιφανεστάτων λογίων της συγχρόνου Ελλάδος,
  πανταχού δε της Ευρώπης τοιούτοι ανδρες θεωρούνται τιμή του
  έθνους όλου και εγκαύχημα όλων των κομμάτων. Αλλ' αι
  νεοελληνικαί φατρίαι ουδέν έχουσι κυριολεκτικώς ιερόν και όσιον.
  Και ο συγγραφεύς της «Παπίσσης Ιωάννας» και των «Ειδώλων»
  εθυσιάσθη. Τοιαύται πράξεις δικαιολογούσι πληρέστατα τους
  ισχυριζομένους ανέκαθεν ότι η κομματοκρατία, ως διεμορφώθη παρ'
  ημίν, εξαχρειοί και εξαγριοί συστηματικώς τον τόπον. Σημειωτέον
  δ' ότι ο κ. Ροΐδης και ως έφορος της Βιβλιοθήκης ανεδείχθη
  αληθής ειδικότης. Ότε διωρίσθη, η Βιβλιοθήκη περιείχεν εν συνόλω
  75,000, σήμερον δε περιέχει τόμους 170,000. Εκ τούτων, ως
  προκύπτει εκ των ετησίων πρυτανικών εκθέσεων, τα τρία τέταρτα,
  τουλάχιστον, προέρχονται εκ δωρεών, τας δε δωρεάς προεκάλεσεν
  άοκνος ανταπόκρισις. Πρότερον η Βιβλιοθήκη δεν είχεν άλλον
  κατάλογον, πλην των μηδεμίαν παρεχόντων ασφάλειαν κινητών
  δελτίων. Σήμερον υπάρχει επτάτομος έντυπος κατάλογος, ού μόνον
  ασφαλίζων την βιβλιακήν περιουσίαν, αλλά και χρησιμότατος εις
  τους μελετώντας. Επί του κ. Ροΐδου συνελέχθησαν εκ των
  μοναστηρίων της ελευθέρας Ελλάδος και πλείστων της δούλης διά
  νομαρχών και προξένων υπέρ τα 1500 χειρόγραφα, εν οις ουκ ολίγα
  πολύτιμα. Τούτων συνετάχθη και ετυπώθη περιγραφικός κατάλογος
  προκαλέσας τα συγχαρητήρια πάντων των ειδικών Ευρωπαίων. Ο κ.
  Ροΐδης εν τη Βιβλιοθήκη δεν ήτο υπηρέτης κόμματος. Τουναντίον
  επροστάτευε πάντοτε τους ικανούς υπαλλήλους, μη αποβλέπων εις
  την κομματικήν αυτών προέλευσιν, ως τιμήν του δ' εθεώρει, ότι
  συνετέλεσε να διορισθή επιμελητής των χειρογράφων ανήρ οίος ο
  Σακκελίων και επιμελητής του νομισματικού Μουσείου οίος ο
  Σβορώνος. Τόσον ήτο γνωστόν ότι επί Ροΐδη εξωρίσθη εκ της
  Βιβλιοθήκης η πολιτική, ώστε κορυφαίοι του νυν κρατούντος
  κόμματος, ο κ. Ζαΐμης, ο κ. Τυπάλδος και άλλοι πολλοί
  παρενέβησαν αυθορμήτως υπέρ του διαπρεπούς λογίου. Αλλ' οι
  κομματάρχαι δεν έχουσι σπλάγχνα, ή μόνον υπέρ των κολάκων, ους
  απαντώσιν εις τους αντιθαλάμους των. Ο κ. Δηληγιάννης προσέταξε
  να παυθή ο κ. Ροΐδης και ο Ροΐδης επαύθη, καίτοι ήκουσα ότι και
  αυτός ο Βασιλεύς παρέστησε το τερατώδες τοιούτου πραξικοπήματος
  κατά των Ελληνικών γραμμάτων. Μετά τοιαύτην απόλυσιν δικαιούται
  τις να ερωτήση εις τι χρησιμεύουσιν εν Ελλάδι η ευφυία, η
  παιδεία, η ικανότης και αν δεν είνε φρονιμώτεροι οι μη
  φροντίζοντες να επιβαρυνθώσι διά των περιττών τούτων εφοδίων,
  αλλά περισσαίνοντες ένα οιονδήποτε κομματάρχην».

Πόσον δε τας ιδέας του Βυζαντίου συνεμερίζετο η κοινή γνώμη
δεικνύει ότι και κυβερνήσεις μη Τρικουπικαί, ως η του κ. Ράλλη
(1897), έσπευδον ν' αναδιορίσωσι τον παυθέντα έφορον. Προσήχθη τω
1902 ως δικαιολογία της απολύσεως του Ροΐδου ότι ήτο ανάγκη ν'
αποδοθή δικαιοσύνη εις τον εκάστοτε υπό των μη Δηληγιαννικών
κυβερνήσεων απολυόμενον έφορον κ. Γ. Κωνσταντινίδην. Καθήκον
έχομεν ν' αναγνωρίσωμεν ότι ο κ. Κωνσταντινίδης εξεπλήρου τα
καθήκοντα του μετά πλείστου ζήλου και δραστηριότητος, αλλά τα
πράγματα απέδειξαν έκτοτε ότι διά τον συγγραφέα της «Ιστορίας των
Αθηνών» ηδύνατο να ευρεθή και άλλη θέσις και δη ισόβιος (136). Ο
Ροΐδης λοιπόν εθυσιάσθη εις τον βωμόν των κομματικών παθών, και
εθυσιάσθη καθ' ην εποχήν ολίγοι μήνες έλειπον όπως συμπληρώση την
σύνταξίν του και ενώ η δυσχερής του οικονομική θέσις ήτο αρκούντως
γνωστή. Είχεν άδικον ο Βυζάντιος ομιλών περί κομματικής
κακοηθείας;

                             *
                            * *

Εν μέσω τόσων θλίψεων τα έτη παρήρχοντο. Τον κομψόν οίκον της οδού
Φιλελλήνων, εις τον οποίον την χρυσήν νεολαίαν του 1870 είχον
αναπληρώση οι λόγιοι και οι πολιτευόμενοι, αλλ' όστις είχεν
εμμείνη πλαίσιον αντάξιον του φιλοξένου και καλλιτέχνου
οικοδεσπότου (137), διεδέχθη από του 1895 εκατοντάδραχμον πάτωμα
παλαιάς οικίας της οδού Νικοδήμου. Εκεί, εις δύο βημάτων απόστασιν
(και η σύμπτωσις είνε αρκετά περίεργος) της Χρυσοροΐδενας εκείνης,
ην προ δυο αιώνων είχον εγκαταλείψη φεύγοντες οι προπάτορές του,
διήλθεν ο Ροΐδης τα δέκα τελευταία και πικρότατα έτη της ζωής του.
Η αυξάνουσα κωφότης καθίστα καθ' ημέραν δυσκολωτέραν την
επικοινωνίαν μετά των παλαιών φίλων, αίτινες, ειρήσθω προς τιμήν
των, ουδέποτε ούτε την μητέρα του ούτε αυτόν ελησμόνησαν (138). Η
δε οσημέραι φθίνουσα υγεία του, εν ώ τον είχε καταδικάση ούτως
ειπείν εις ακινησίαν, καθίστα εις αυτόν δυσχερές το γράφειν και
ούτω τον εστέρει και αυτής της υπερτάτης απολαύσεως. Είς των
διακαεστέρων πόθων του ήτο να γράψη τον βίον του Τρικούπη· όπως δε
μοι έλεγεν η μήτηρ του, εις ην μόνην το εξεμυστηρεύθη, η
σκληροτέρα δι' αυτόν απογοήτευσις υπήρξεν η συναίσθησις ότι δεν
είχε πλέον τας σωματικάς δυνάμεις και ίσως και την διανοητικήν
ακμήν, αίτινες απητούντο διά τοιούτον έργον.

Προ ολίγου χρόνου έπεσεν εις χείρας μου έργον περί των τελευταίων
ετών του Μπετόβεν. Εφρικίων βλέπων οποίον τέλος επεφύλασσετο εις
τον γέροντα υπό της κωφότητος απομονωθέντα και εις ράκος
εγκαταλελειμμένον θεόν της Συμφωνίας. Εφ' όσον όμως ανεγίνωσκον
τας πράγματι οδυνηράς εκείνας σελίδας, ενόμισα αίφνης ότι έβλεπον
εκτυλισσομένας εμπρός μου τας τελευταίας ημέρας του μεγάλου
Έλληνος συγγραφέως διά τον οποίον, όπως έγραφεν ο κ. Νιρβάνας
(139) «το μέλλον θ' ασχοληθή περισσότερον και δικαιότερον από το
παρόν».

                                              Α. Μ. ΑΝΔΡΕΑΔΗΣ





ΠΑΡΑΡΤΗΜΑ


Οικογένεια Ροΐδη εν Ζακύνθω.

(Εκ πληροφοριών Λεωνίδα Χ. Ζώη).

Την οικογένειαν του κόμητος Ροΐδη εν Ζακύνθω απαντώ το πρώτον κατά
το έτος 1633.

 — Ο Νερούτσος Ροΐδης έμπορος εξ Αθηνών ήτο εν Ζακύνθω τη 10
Μαρτίον 1633 και 1 Απριλ. 1636. (Βλέπε παρά τω Αρχειοφυλακείω
Συμβολαιογράφου Ιωάν. Φραντζήν — σελ. 140 και 159).

 — Τη 28η Οκτωβρίου 1715 η αρχόντισοα Άννα λεγομένη Ανδραμηδού
δίδει την προίκα της θυγατρός της Μαρίας, υπανδρευομένης τον
ευγενή Κόντε Γεώργιον Ροΐδην, κατά το από 22 Νοεμβρίου 1713
προικοσύμφωνον (Βλέπε Σ/γράφον Δημήτριον Πυρρήν — - σελ. 109).

 — Εκ του Γεωργίου Ροΐδου και της Μαρίας, ως άνω, εβαπτίσθη, τη 27
Οκτωβρίου 1720 παιδίον άρρεν και ωνομάσθη υπό του αναδόχου του
Νικόλαος. (Βλ. Ληξιαρχ. βιβλία ναού της Θεοτόκου Φανερωμένης εν τη
πόλει Ζακύνθου).

 — Εν τοις Ληξιαρχικοίς βιβλίοις του εν τη αυτή πόλει ναού της
Αναλήψεως αναγινώσκω· «1733 στας 5 Οκτωβρίου. Έθαψα τον ευγενή
Κόντε Γεώργιον Ροΐδη· ήτον από την Αθήνα και έπειτα ήρθε εις την
Γαστούνη· ήτον χρονών 70».

 — Εκ του Νικολάου Ροΐδου, νυμφευθέντος (τη 29 Οκτωβρ. 178 (;). Βλ.
Ληξιαρχικά βιβλία ναού Αγίου Νικολάου Γερόντων εν τη πόλει
Ζακύνθου) την Μπετίναν Ιακώβου Γρυμάνη, εγεννήθησαν τέκνα προ του
γάμου (εκ της αυτής συζύγου), η Ζαχαρένια (1763), η Αναστασία
(1765), ο Διονύσιος και ο Αντώνιος· ίσως εγεννήθησαν και άλλα, τα
οποία δεν γνωρίζω, καθώς τυγχάνει άγνωστος και ο χρόνος γεννήσεως
των Διονυσίου και Αντωνίου μη σημειούμενος εν τοις ληξιαρχ.
βιβλίοις του ως άνω ναού της Αναλήψεως.

 — Ο Νικόλαος Ροΐδης, όστις εχρημάτισε και συμβολαιογράφος Ζακύνθου
από του 1793 — 1805, απέθανε περί το 1805.

 — Ο υιός του Διονύσιος απέθανε τη 30 Ιανουαρίον (και όχι τη 30
Ιουνίου, ως εσφαλμένως έγραψε εν τω Ζακυνθίω περιοδικώ «Κυψέλη»,
έτος Β', σελ. 262) του έτους 1835 εις ηλικίαν 72 ετών. (Βλέπε
ληξιαρχ. βιβλία ναού Αναλήψεως).

- Ο έτερος υιός του Νικολάου, αδελφός του Διονυσίου, απέθανε τη 22
Ιουνίου 1847 εις ηλικία 83 ετών. (Βλ. Libri di morte 1847 παρά τω
@Αρχ] κείω). Ούτος, πιστεύω, είνε και ο τελευταίος εν Ζακύνθω
Ροΐδης, μετά τον θάνατον του οποίου εξέλιπε και η οικογένεια αύτη·
εκ θηλυγενείας όμως η οικογένεια αύτη συγγενεύει μετά των
οικογενειών Κανάλε και Καντακίτου.

- Περί συμμετοχής των Ροΐδη εις την εκστρατείαν του Μοροζίνη, της
αμοιβής αυτών διά του τίτλου του Κόμητος και κτημάτων εν Ηλεία (ή
Αρρκαδία;) είνε γνωστά δι'οικογενειακών εγγράφων.

- Εξ' άλλου εγγράφου τηρουμένου παρά τω @Αρχ] κείω ημών, φαίνεται
καταγεγραμμένη τω 1817 η κινητή και ακίνητος περιουσία των αδελφών
Διονυσίου και Αντωνίου Ροΐδη, (Filze diversorum).

- Ο Διονύδιος Ροΐδης εσπούδασεν εν Παταυΐω φυσικομαθηματικάς
επιστήμας και την ιατρικήν, συνεχεσχετίσθη προς διαφόρους
επιφανείς ιταλούς, ήτο εγκυκλοπαιδικώτατος και εστιχούργει
λατινιστί και ιταλιστί. Πάσχων εκ ποδάγρας και έχων ιδιοτροπίας
δεν προσεκαλείτο προς θεραπείαν ασθενών, ηναγκάζετο δε να
μετέρχηται τον διδάσκαλον, διδάσκων εν τω Λυκείω Ζακύνθου
λατινικά, ιταλικά και γαλλικά, λαμβάνων μηνιαίως 24 τάλληρα. Τας
ιδιοτροπίας του Ροΐδου εσατύρισεν ο ποιητής Σολωμός εν τη
«Πρωτοχρονιά» και τω «Ιατροσυνεδρίω».

- Ο Ροΐδης έγραψεν επιγράμματα, ωδάς, σατύρας και ύμνους λατινιστί
και ιταλιστί, εξ ων μνημονεύονται: «La Motoneide», εποποιία
εξυμνούσα Μοθωναίόν τινα αριστεύσαντα κατά την επανάστασιν της
Πελλοπονήσου — «Passio del N. S. Gesù»-«Inno al principe reggente
Georgio»-«Dissertazione epistolare ecc....»-«Διάλογοι περί του
ψύχους του 1832» και άλλα. (Βλ. και Ν. Κατραμή «Φιλογικά Ανάλεκτα»
Ζακύνθου — σελ 438.).




ΣΥΡΙΑΝΑ ΔΙΗΓΗΜΑΤΑ




ΨΥΧΟΛΟΓΙΑ ΣΥΡΙΑΝΟΥ ΣΥΖΥΓΟΥ



Εντρέπομαι να το ομολογήσω. Επέρασαν οκτώ μήνες αφ' ότου
υπανδρεύθην και είμαι ακόμη ερωτευμένος με την γυναίκα μου, ενώ ο
κυριότερος λόγος διά τον οποίον την επήρα ήτο, ότι δεν μου ήρεσκε
διόλου η κατάστασις ερωτευμένου. Δεν πιστεύω να υπάρχη άλλη
αρρώστια τόσον βασανιστική. Ούτε όρεξιν είχα, ούτε ύπνον, ούτε
διάθεσιν να εργασθώ ή να διασκεδάσω. Εκτός της Χριστίνας, όλα τα
άλλα τα εύρισκα άνοστα, ανάλατα, ανούσια και πληκτικά. Ενθυμούμαι
ότι μίαν ημέραν εις το ξενοδοχείον έκαμα όλον τον κόσμον να
γελάση, παραπονεθείς ότι ήτο ανάλατη και η λακέρδα. Οι συγγενείς
μου δεν ήθελαν αυτόν τον γάμον, διά τον λόγον ότι εκείνη δεν είχε
τίποτε, και ουτ' εγώ πολλά. Την πατρικήν μου οικίαν, τρεις
χιλιάδας δραχμάς εισόδημα από δυο αποθήκας και μίαν θέσιν εκατόν
εξήντα δραχμών. Πώς λοιπόν ήτο δυνατόν να ζήσωμεν με αυτά αφού η
νέα, αν και χωρίς προίκα, ήτο μοναχακόρη καλομαθημένη και αγαπούσε
τον καλόν κόσμον, τας διασκεδάσεις, τα στολίδια και τους χορούς;
Όσα μου έλεγαν τα εύρισκα όλα σωστά! Δεν ημπορώ καν να είπω προς
δικαιολογίαν μου ότι μ' ετύφλωσε το πάθος, ούτε πιστεύω να υπάρχη
άνθρωπος θετικώτερος από εμέ. Οι άλλοι ερωτευμένοι φαντάζονται την
απόλαυσιν της φιλτάτης των ευτυχίαν τόσω μεγάλην, ώστε δεν
φοβούνται να γελασθούν αγοράζοντες αυτήν εις οποιανδήποτε τιμήν.
Εγώ όμως δεν ήμην ρωμαντικός. Τίποτε έκτακτον δεν ωνειρευόμην,
αλλά μόνον να επανέλθουν τα πράγματα εις την τακτικήν αυτών
κατάστασιν, εις την οποίαν ευρίσκοντο πριν ερωτευθώ. Την μακαρίαν
εκείνην κατάστασιν την ενθυμούμην με τον φλογερόν πόθον με τον
οποίον ενθυμείται ο άρρωστος τον καιρόν όπου ήτο υγιής. Την
Χριστίναν την ήθελα μόνον και μόνον διά να την απολαύσω, να την
χορτάσω, να την βαρεθώ και ν' αρχίσω έπειτα, καθώς πριν, να τρώγω,
να κοιμούμαι, να πηγαίνω εις τον περίπατον και να παίζω πρέφαν και
κοντσίναν εις την λέσχην. Και πάλιν όμως δεν θ' απεφάσιζα να την
νυμφευθώ, αν δεν συνέβαινε ν' αποθάνη κατ'εκείνας τας ημέρας από
την στέρησιν και την κακοπάθειαν γέρων θείος μου, τον οποίον
επιστεύαμεν όλοι απένταρον, βλέποντες αυτόν να ενδύεται ως
Διογένης και να τρέφεται ως ασκητής. Πάσχων προ καιρού από το
στήθος, μου είχε ζητήση εκατόν δραχμάς διά ιατρόν και ιατρικά.
Αντί όμως να τας μεταχειρισθή προς τοιούτον σκοπόν, είχε
προτιμήσει να προσθέση και αυτάς εις άλλας πενήντα χιλιάδας, όπου
είχε κρυμμένας εις το αχυρόστρωμα επί του οποίου ευρέθη ένα πρωί
νεκρός. Το παθημά του μ' έκαμε να σκεφθώ, ότι θα ήτο ανοησία να
εξακολουθώ να βασανίζωμαι από την αϋπνίαν και την ανορεξίαν, αφού
είχα τα μέσα να ιατρευθώ. Την Χριστίναν την επήρα καθώς πέρνει
κανείς κινίνον διά ν' απαλλαχθεί από τον πυρετόν.

Αν και ήμην ανυπόμονος, ηναγκάσθην από την κοινήν πρόληψιν και τον
δεσπότην μας Λυκούργον να περιμείνω το τέλος του Μαΐου διά να
στεφανωθώ. Ευθύς μετά τον γάμον επήγαμεν να περάσωμεν το
μελοφέγγαρον εις την Ζιάν. Ημπορώ να είπω ότι είδα εκεί καλάς
ημέρας. Το νησί ήτο καταπράσινον, το εξοχικόν μας σπίτι
αναπαυτικόν, τα τρόφιμα εξαίρετα, ο καιρός ωραίος
και ακόμη ωραιοτέρα η Χριστίνα. Εκείνο όπου μ' έκαμε να την
προτιμήσω από όλας, είνε ότι μόνη αυτή δεν είχε κανέν από τα
συνειθισμένα παρθενικά ελαττώματα, διά τα οποία αηδίαζα εν γένει
τας κορασίδας. Ούτε λιγνή, ούτε αναιμική, ούτε εντροπαλή, ούτε
πολύ νέα. Πιστεύω μάλιστα ότι ήτο κατά τι μεγαλειτέρα από εμέ.
Εικοσιέξ έως εικοσιοκτώ ετών, μελαχροινή, με ανάστημα, με ώμους,
με στήθος, με φλόγα εις το βλέμμα και κομψότατα υποδηματάκια. Διά
να μη φανή απίστευτον το άθροισμα τόσων χαρισμάτων αρκεί να
προσθέσω ότι ήτο Σμυρναία.

Εις την Κέαν εμείναμεν όλον το θέρος και η θεραπεία μου επροόδευε
θαυμασίως. Νομίζω ότι πολύ προτήτερα από τον Βίσμαρκ εφευρήκα εγώ
το «Μακάριοι οι κατέχοντες». Οι αισθηματικοί θεωρούσιν ως ελάττωμα
της τοιαύτης κατοχής και εν γένει του γάμου, ότι είνε ο τάφος του
έρωτος. Τοιούτον όμως παράπονον δεν ηδυνάμην να έχω εγώ, αφού
υπανδρεύθην επίτηδες διά να τον θάψω, από πόθον όχι εκτάκτων
απολαύσεων, αλλ' ησυχίας, και κατώρθωνα να είμαι καθ' ημέραν
ησυχώτερος. Το πρωί εκάμναμεν θαλάσσιον λουτρόν, το απόγευμα
μακρυνόν περίπατον ή εκδρομήν με την βάρκα. Επέστρεφα κατάκοπος,
έτρωγα ως λύκος και αφού έλεγα εις την Χριστίναν ό,τι είχα να της
ειπώ εκοιμώμην μονοκόματα εως το πρωί. Ονείρατα δεν έβλεπα πλέον,
πλην ενός μόνου, το οποίον ηδυνάμην κ' εκείνο να θεωρήσω ως
σύμπτωμα τελείας αναρρώσεως. Η εσπέρα ήτο θερμή και είχαμεν εξέλθη
ν' αναπνεύσωμεν εις τον εξώστην μετά το δείπνον. Δεν ενθυμούμαι
άλλην φωτεινοτέραν λάμψιν πανσελήνου, ούτε τοιούτον της θαλάσσης
σπινθηρισμόν ούτε ευωδεστέρας του δάσους και των κήπων
αναθυμιάσεις. Χαριεστάτη ήτο και η Χριστίνα με το άσπρον της
φόρεμα χωρίς μέσην ή, ως το έλεγεν, peignoir, επί του οποίου
εχύνετο έως το γόνατον η λυτή κόμη της ως πλημμύρα μαύρου ποταμού.

Εκύτταξε την θάλασσαν ψιθυρίζουσα την τότε του συρμού καβατίναν
«Ερνάνη, Ερνάνη, κλέψε με», όταν αίφνης εσιώπησε μετριοφρόνως
τείνουσα τα ώτα εις το άσμα αηδόνος αντηχήσαν από τον γειτονικόν
κήπον. Πάντα ταύτα ήσαν βεβαίως ποιητικώτατα, αλλ' εις το δείπνον
είχα φάγη πολλήν παλαμίδα, την οποίαν επότισα, ως βαρυστόμαχον, με
δυο ή τρία ποτήρια γλυκού οίνου της Κέας. Με κατέλαβε λοιπόν ο
ύπνος και ωνειρεύθην... ούτε άσματα αηδόνος, ούτε μαύρας πλεξίδας,
ούτε σελήνης μαρμαρυγάς, αλλ' ότι ευρισκόμην εις την Σύραν, εις
την Λέσχην, και εκέρδιζα του πρωτομάστορη του πικέτου Αλοϊσίου
Κατζαΐτη τρία καπότα κατά σειράν. Άδικον θα ήτο μετά τοιούτον
όνειρον ν'αμφιβάλλω ότι ήμην εντελώς ιατρευμένος. Την επομένην
εβδομάδα επεστρέψαμεν εις την Σύραν, μετά τετράμηνον διαμονήν εις
την Ζιάν, αφού ανέκτησα την πριν ησυχίαν μου, όλην μου την πεζότητα
και δυο οκάδες περισσότερον βάρος, ως επείσθην ζυγισθείς κατά την
απόβασιν εις τον στατήρα του τελωνείου.

Πολύ βεβαίως θα εγελούσα τότε, αν ευρίσκετο κανείς να μου προείπη,
ότι μετ' ολίγας ημέρας θα ήμην πάλιν πολύ περισσότερον παρά προ
του γάμου μου ερωτευμένος και δυστυχής. Η πρώτη αφορμή του
ξανακυλίσματος υπήρξε χορός, τον οποίον έδωκεν ο κ. Δήμαρχος εις
τιμήν του παρεπιδημούντος και υπ' αυτού φιλοξενουμένου υπουργού
των Ναυτικών. Ο χορός εκείνος επέσκηπτε πρόωρος και απροσδόκητος
και ολίγος απέμενε καιρός εις τας Συριανάς διά να ετοιμασθώσιν.
Όλαι ήσαν άνω κάτω. Επί τρεις ημέρας έτρεχεν η Χριστίνα εις τα
εμπορικά, την δε τετάρτην μετεβλήθη ολόκληρος η οικία μας εις
εργαστήριον ραπτικής. Πανταχού κομμάτια υφασμάτων, φόδραι,
ορνέκια, στηθόδεσμοι και υποδήματα προς δοκιμήν. Δεν εύρισκα πλέον
που να καθίσω· το δε εσπέρας έπρεπε να περιμένω έως τας εννέα ή
και αργότερα, ν' αδειάση η ράπτρια την τράπεζαν του γεύματος, διά
να δειπνήσωμεν με μίαν σαλάταν ή σμαρίδας τηγανητάς. Η μόνη μας τω
όντι εγκυκλοπαιδική υπηρέτρια είχε χειροτονηθή κ' εκείνη μοδίστρα
και δεν επρόφθανε να μαγειρεύη. Άδικον όμως θα ήτο να παραπονεθώ
διά τούτο, αφού το κακόν ήτο γενικόν. Πλην των Χριστουγέννων, του
Πάσχα και των άλλων μεγάλων εορτών, επικρατεί η συνήθεια εις την
Σύραν να νηστεύουν και τας παραμονάς των μεγάλων χορών. Το
οχληρότερον από όλα ήτο η διηνεκής απασχόλησις της Χριστίνας και
τα παντός είδους χαρτιά, τα οποία ετύλιγε την νύκτα εις τα μαλλιά
της. Από την ημέραν όπου ελάβαμεν το κατηραμένον εκείνο
προσκλητήριον, ήτο ως να μην είχα γυναίκα.

Όση όμως και αν ήτο η απέχθειά μου κατά των τοιούτων
προπαρασκευών, πρέπει να ομολογήσω ότι επέτυχε πληρέστατα της
Χριστίνας ο στολισμός· φόρεμα με μακράν ουράν από βαρύ
βυσσινόχρουν μεταξωτόν και επί της κεφαλής το τελευταίον λείψανον
της κειμηλιοθήκης της μητρός της, είδός τι αρχαϊκού διάδήματος από
ρουβίνια, των οποίων αι πορφυραί φλόγες συνηρμόζοντο θαυμασίως με
το κοράκινον χρώμα των τριχών της. Ούτω στολισμένη μου ενθύμιζε
την Σεμίραμιν, την Φαίδραν, την Κλεοπάτραν, την Θεοδώραν και τας
άλλας ηρωίδας αι οποίαι ετάραττον τον ύπνον μου όταν ήμην εις το
σχολείον.

Ο οίκος του κ. δημάρχου ήτο μεγάλος, αλλ' ακόμη μεγαλείτερος ο
φόβος του να μη λησμονήση ουδέ τον ελάχιστον κομματαρχίσκον του,
έστω και λουκουμοποιόν, καραβοκύρην, βυρσοδέψην η άλλον
καταστηματάρχην. Ο κόσμος ήτο λοιπόν πολύς και ως πάντοτε
συμβαίνει εις την Σύρον, τριπλάσιοι των κυριών οι χορευταί. Ταύτας
επερίμεναν εις την εξώθυραν με σημειωματάριον εις την χείρα και
ανέβαιναν κατόπιν αυτών την κλίμακα επαιτούντες χορόν. Όταν
εισήλθομεν εξώρμησαν τουλάχιστον δεκαπέντε κατά της Χριστίνας, της
οποίας εθαύμασα κατά την έφοδον ταύτην το θάρρος και την
ετοιμότητα με την οποίαν εμοίραζεν ως αντίδωρον ανά έν βλέμμα και
έν μειδίαμα εις έκαστον απαιτητήν. Η τοιαύτη διανομή εξηκολούθησε
χωρίς διαλείμματα καθ' όλην την διάρκειαν της εσπερίδος. Μόνον δι'
εμέ δεν επερίσσευσε τίποτε, αν και την έφεραν δυο ή τρεις φοράς
πλησίον μου αι περιπέτειαι του χορού. Μη έχων διάθεσιν να χορέψω
και βαρυνόμενος τας οχληράς μου σκέψεις ανεζήτουν κανέν γνώριμον
πρόσωπον μεταξύ του πλήθους, όταν διέκρινα κολλημένην εις τον
τοίχον ως ταπεσσαρίαν την κυρίαν Κλεαρέτην Γαλαξίδη, σαραντάραν
παρθένον, της οποίας με ήρεσκε πολύ, όχι βεβαίως το υπερώριμον
κάλλος, αλλ' η καλωσύνη της, η ευπροσηγορία, η απλότης των τρόπων
και της ενδυμασίας της και η φαινομένη έλλειψις πάσης κατακτητικής
αξιώσεως και φιλαρεσκείας. Εχόρευε δε και αρκετά καλά, οσάκις
συνέβαινε να εύρη χορευτήν. Με την γεροντοκόρην ταύτην εφερόμην
μετά πολλής οικειότητος ως προς καλόν φίλον μάλλον ή φιληνάδα, και
εκείνη δε εφαίνετο ευχαριστουμένη να συνομιλή μαζί μου, να με δίδη
συμβουλάς υγιεινής ή οικιακής οικονομίας και να με στέλλη ενίοτε
παξιμάδια με γλυκάνισον, προς εκτίμησιν της εξόχου αυτής ζυμωτικής
τέχνης. Εύλογος μετά ταύτα ήτο η απορία μου όταν, αντί να με τείνη
κατά το σύνηθες την χείρα, απήντησεν εις το καλησπέρα μου διά
βλέμματος παγερού και σχεδόν εχθρικού.

 — Δεν χορεύετε απόψε; ηρώτησα αυτήν απερισκέπτως, λησμονών ότι
τούτο δεν εξηρτάτο από μόνην την θέλησίν της.

 — Όχι, κύριε.

 — Διατί, ενώ είσθε η καλλιτέρα μας χορεύτρια; Τούτο είνε
παραξενάδα.

 — Υπάρχουν άλλα πράγματα πολύ πλέον παράξενα.

 — Δεν με τα λέγετε;

 — Υπάρχουν μερικοί κύριοι, οι οποίοι αφού ολόκληρα έτη βεβαιώσουν
μίαν νέαν ότι δεν δύνανται ν' αγαπήσουν παρά γυναίκα φρόνιμον, ήσυχον,
σεμνήν, νοικοκυράν, πηγαίνουν έπειτα και νυμφεύονται μίαν άσωτην, μίαν
κοκέταν, μίαν ξεμυαλισμένην, όπου έκαμεν εργολαβίαν με όλον τον κόσμον
και εξακολουθεί και μετά τον γάμον της τα ίδια.

Εκ των ανωτέρω ηναγκάσθην να συμπεράνω, ότι η κυρία Κλεαρέτη δεν
ήτο όσον εφαίνετο καλή, ούδ' όσον ενόμιζα αφιλοκερδείς αι
περιποιήσεις της, αι συμβουλαί της και αι αποστολαί παξιμαδίων. Η
απροσδόκητος αύτη αποκάλυψις των νυμφικών αξιώσεων γεροντοκόρης, η
οποία θα ηδύνατο να είνε μήτηρ μου αν υπανδρεύετο εγκαίρως, ήτο
βεβαίως αστειοτάτη. Την εσπέραν όμως εκείνην είχα τα νεύρα μου και
αντί να γελάσω δεν απηξίωσα να εκδικηθώ αποκρινόμενος. — Δεν
ενθυμούμαι να έκαμα ποτέ τοιαύτας ομιλίας εις καμμίαν νέαν.

Η κ. Κλεαρέτη εδάγκασε το χείλος της και μου εγύριοε την ράχιν· η
φράσις της όμως «έκαμεν εργολαβίαν με όλον τον κόσμον και
εξακολουθεί μετά τον γάμον της τα ίδια» δεν έπαυε ν' αντηχή εις
την ακοήν μου ως συριγμός εχίδνης. Η αλήθεια ήτο ότι το επαράκαμνε
και η Χριστίνα. Εξακολουθών να την κατασκοπεύω παρετήρησα ότι η
διανομή των βλεμμάτων και των μειδιαμάτων της δεν εγίνετο με όσην
κατ' αρχάς υπέθεσα ισότητα και αμεροληψίαν. Πολύ μεγαλειτέρα της
των άλλων ήτο μερίς κομψοτάτου τινός ξανθού νεανίσκου όστις, αφού
έλαβε δύο χορούς, έμενεν όπισθεν της ενώ εχόρευε με άλλον,
συνεχίζων κατά τα διαλείμματα της καδρίλιας ατελεύτητον μετ' αυτής
συνομιλίαν. Το περίεργον είνε ότι μου ήτο τελείως άγνωστος ο
κύριος ούτος, ενώ οι κάτοικοι της μικροσκοπικής Ερμουπόλεως
γνωρίζονται όλοι ως καλόγηροι του αυτού μοναστηρίου, Η αμηχανία
μου ήτο μεγάλη, όταν ήλθε να καθίση πλησίον μου ο παλαιός μου
φίλος Ευάγγελος Χαλδούπης, ο εξυπνότερος αλλά και ο πλέον
διεστραμμένος των Συριανών, αδιάντροπος ως πίθηκος και κυνικώτερος
του Διογένους. Δια ν' αποφύγη τα σκώμματα του κόσμου είχεν εφεύρη
να γελά ο ίδιος δυνατώτερα παντός άλλου διά τας πολλάς και
επιφανείς της μακαρίτριας συζύγού του απιστίας. Εις τον τοίχον του
γραφείου του είχε κρεμάση τας εικόνας του Ηφαίστου, του
Αγαμέμνονος, του Μενελάου, του Βελισαρίου, του Ερρίκου Δ' και την
ιδικήν του φωτογραφίαν πλησίον των «ενδόξων αυτού συναδέλφων».
Καθ' όλην την πενταετή διάρκειαν του συζυγικού αυτού βίου ουδέποτε
εξέφυγεν από τα χείλη του, ούτε παράπονον, ούτε επίπληξις, ούτε
μομφή, ούτε παρατήρησις καμμία, αλλά μόνον ειρωνείαι, σκώμματα και
μειδιάματα τόσον φαρμακερά, ώστε ζήτημα απέμενε διά πολλούς αν
πράγματι απέθανεν από καρκίνον, ή μάλλον εκ της δριμύτητας αυτών η
μακαρίτις. Όπως δήποτε ευθύς μετά την λήξιν του πένθους εκηρύχθη
και πάλιν υποψήφιος γαμβρός. Εκ φόβου όμως ως έλεγε, μη εξαντληθή
το πνεύμα του, αν ηναγκάζετο να κάμη όσην πριν κατάχρησιν αυτού,
προς υπεράσπισιν της τιμής του, απήτει ήδη παρά της μελλούσης
κυρίας Χαλδούπη τρία τινά· να είνε άσχημη, κουτή, και πλούσια. Την
περιζήτητον ταύτην τριάδα προσόντων είχεν εύρη συνηνωμένην εις το
πρόσωπον της δεσποινίδος Παναγιώτας Τουρλωτής, είδος τι νεαρού
ιπποποτάμου, του οποίου ο όγκος εφόβιζε πάντας τους άλλους
προικοδιώκτας.

Ο αλλόκοτος ούτος άνθρωπος, αφού με παρετήρησεν επί τινας στιγμάς
με οχληράν επιμονήν.

 — Τι έχεις; με ηρώτησε· τα μούτρα σου είνε βουρκωμένα σαν τα βουνά
της Γούρας.

 — Τίποτε, απεκρίθην με πονεί ολίγον το κεφάλι. — Και πολύ
περισσότερον σε πονεί ότι δεν με ήκουσες, όταν σου έλεγα ότι δεν
είνε διά σένα η Χριστίνα· ότι έχει εις τας φλέβας της πολύ αίμα και
κάποιαν ομοιότητα με την μακαρίτισσάν μου εις την φυσιογνωμίαν. Βλέπω
κοντά της τον παλαιόν της φίλον Κάρολον Βιτούρην, επρόσθεσε δεικνύων
τον εξακολουθούντα να συνομιλή μετ' αυτής ξανθόν νεανίσκον. Φαίνεται
ότι έχουν πολλά να ειπούν.

 — Τον παλαιόν της φίλον; ηρώτησα εγώ. Πώς γίνεται να μη τον
γνωρίζω; Πρώτην φοράν τον βλέπω.

 — Δια τον λόγον ότι μόνον προχθές επέστρεψεν από την Ευρώπην. Πρό
πέντε ετών, πριν αποκατασταθείς συ εις την Σύραν, ήτο ερωτευμένος
τρελλός με την Χριστίναν, την οποίαν δεν του έδωκαν διότι δεν είχε
τα μέσα να την συντηρήση. Η απελπισία του ήτο τόση, ώστε ήθελε ν'
αυτοχειριασθή, και θα το έκαμνεν ίσως, αν δεν ανελάμβανεν η
γυναίκα μου να τον παρηγορήση. Ήτο, νομίζω, ο πρώτος της εραστής.
Τους συνέλαβα επ' αυτοφώρω εις τον κήπον του Κωυμού, μίαν ημέραν,
όπου είχα υπάγη να επισκεφθώ την Αννίκαν. Η γυναίκα μου τον
εβαρέθη ογλήγωρα, διότι ήτο παρά πολύ αισθηματικός. Έπειτα
φαίνεται, ότι εξηκολούθει να ενθυμήται την ιδικήν σου. Τον
έστειλαν τότε εις την Γαλλίαν να τας λησμονήση και τας δυο και να
σπουδάση Φαρμακευτικήν διά να διαδεχθή τον πατέρα του. Φαίνεται
όμως ότι δεν κατώρθωσε να εύρη λησμοβότανον. Παρατήρησε πως τρώγει
την Χριστίναν με τα μάτια. Σε συμβουλεύω να τον προσέχης και να μη
συχνοφέρνης την γυναίκα σου εις τους χορούς.

 — Θ' ακολουθήσω την συμβουλήν σου.

 — Μη λησμονήσης ότι, αν φανής ζηλιάρης, αν την στενοχωρήσης και
ζήτησης να την περιορίσης, είνε ακόμη βεβαιότερον ότι θα την
πάθης.

 — Τι θέλεις τότε να κάμω;

 — Ούτ' εγώ δεν ηξεύρω. Αφού δεν ήκουσες την συμβουλήν μου, το
καλλίτερον όπου έχω τώρα να σου συστήσω, είνε να μιμηθής το
παράδειγμά μου, και, ό,τι και αν σου συμβή, να μη το πάρης
κατάκαρδα. Νά σκεφθής ότι το πράγμα καθ' εαυτό δεν είνε τίποτε και
να κρεμάσης και συ εις τον τοίχον σου τας εικόνας του Αγαμέμνονος,
του Ηφαίστου, του Μενελάου...

Ηγέρθην αποτόμως φοβούμενος μήπως δεν δυνηθώ ν' αντισταθώ εις τον
πειρασμόν να πτύσω εις το πρόσωπον του παληανθρώπου εκείνου. Κατ'
εκείνην την στιγμήν ήρχιζε το cotillon, το οποίον μ' εφάνη
ατελεύτητον. Δόξα τω Θεώ ετελείωσε κ' εκείνο και ήρχισεν ο κόσμος
να φεύγη. Επήγα να φέρω την γούνα της γυναικός μου, την
εκουκούλωσα και εβαδίζαμεν προς την θύραν, όταν μας έφραξαν τον
δρόμον τρεις χορευταί, ισχυριζόμενοι ότι απέμενε να χορευθή το
galope finale και ότι η κυρία μου το είχεν υποσχεθή και εις τους
τρεις. Εκείνη δεν ενθυμείτο καλά. Ο απλούστατος και συνειθισμένος
τρόπος συμβιβασμού των απαιτήσεων ήτο να είπη, ότι είνε κουρασμένη
και να μη χορεύση με κανένα. Αντί τούτου επρότεινε να τραβήξουν
κόμπο. Η τύχη, ίσως δε και κάποια λαθροχειρία, ηυνόησε τον
Βιτούρην και το μαρτύριόν μου παρετάθη άλλην μίαν ώραν. Πρέπει εν
τούτοις να ομολογήσω ότι η μουσική του γαλόπου εκείνου, έργου του
διευθυντού της ορχήστρας βιολιστού Πατσίφικου, ήτο ωραιοτάτη και ο
ρυθμός τόσον ζωηρός, ώστε επτέρωσε τους πόδας και αυτού του κ.
δημάρχου και άλλων εξ ίσου σεβασμίων Συριανών. Η περιφορά δίσκου
θερμού οίνου εκορύφωσε την γενικήν ζωηρότητα και μόνος εγώ
εχολόσκανα εις μίαν γωνίαν βλέπων την Χριστίναν να στροβιλίζη εις
του Καρόλου τας αγκάλας. Ο Χαλδούπης ηθέλησε και πάλιν να με
πλησιάση διά να χύση τα φαρμάκι του εις την πληγήν μου, αλλά το
βλέμμα το οποίον έρριψα επ' αυτού ήτο, ως φαίνεται, τόσον άγριον,
ώστε εθεώρησε φρόνιμον να μου δείξη την ράχιν. Ανεχωρήσαμεν σχεδόν
τελευταίοι, και, όταν εισήλθομεν εις τον κοιτώνα μας, εσήμαιναν αι
πέντε.

Το παράδοξον ή μάλλον εκείνο το οποίον μ' εφάνη παράδοξον, αν και
ήτο φυσικώτατον, είνε ότι όσα υπέφερα εις τον κατηραμένον εκείνον
χορόν από την κακολογίαν του Χαλδούπη και την διαγωγήν της
Χριστίνας, αντί να με ψυχράνουν, με έκαναν να την ερωτευθώ ή
τουλάχιστον να την επιθυμήσω σφοδρότερα και από την ημέραν όπου
απεφάσισα να την πάρω διά να παύσω να την επιθυμώ. Πλην της
ζηλείας και της δεκαημέρου στερήσεως συνετέλει εις έξαψιν του
πόθου μου και η έκτακτος πολυτέλεια του εσωτερικού αυτής
στολισμού, ο μεταξωτός στηθόδεσμος, τα κεντητά μεσοφόρια, τα
ατλάζινα υποδήματα και το μεθυστικόν άρωμα της έριδος και της
υλαγγυλάγκης. Πάντα ταύτα ημπορούν οι ευτυχείς κάτοικοι των
μεγάλων πόλεων να τα εύρουν όταν θέλουν με μίαν η δύο
εικοσιπεντάρας, αλλά διά τους δυστυχείς Συριανούς είνε πράγματα
έκτακτα, τα οποία δεν απολαμβάνουν παρ' όταν τύχη μεγάλος χορός,
καθώς μόνον τα Χριστούγεννα και το Πάσχα γεύονται ψαθούρια,
σαμπάνια και γάλλον παραγεμιστόν. Όταν λοιπόν επλησίασα την
Χριστίναν, πρέπει να υποθέσω ότι οι οφθαλμοί μου ήσαν εύγλωττοι,
ως κατορθώνουν να γράφουν οι ελαφροί μας φιλόλογοι, τους οποίους
είχα, ως φαίνεται, άδικον να περιπαίζω διά τούτο. Πριν τω όντι
ανοίξω το στόμα έσπευσεν η Χριστίνα ν'αποκριθή εις το βλέμμα μου.

 — Είμαι, καϋμένε, κατάκοπη, αφανισμένη, άφησε με, σε παρακαλώ,
απόψε.

Την εκαληνύκτισα με βαρυθυμίαν και απεσύρθην εις το ιδικόν μου
δωμάτιον.

Πρέπει όμως να ειπώ ότι διά το χωριστόν εκείνο δωμάτιον δεν
έπταιεν εκείνη. Το είχα προτείνη εγώ μετά την επιστροφήν μας ως
αριστοκρατικώτερον, και κατά τι, διά τον λόγον ότι είχα
παραχορτάση εις την Ζιάν. Πλην των άλλων έχουνε και τούτο το
αλλόκοτον οι ερωτευμένοι, ότι δεν δύνανται να εννοήσωσιν ούτε
ότι ενδέχεται να πεινάσουν, όταν είνε χορτάτοι, ούτε ότι ημπορούν
να χορτάσουν όταν είνε πεινασμένοι.

Την επιούσαν εκοιμάτο ακόμη, όταν επήγα περί τας ένδεκα εις το
γραφείον μου. Κατά την επιστροφήν μου την ευρήκα εις το πιάνο
ευδιάθετον και ζωηράν.

 — Άκουσε, με είπε, τι ωραίον είνε αυτό το γαλόπ. Εγώ όπου δεν
ημπορώ να παίξω τίποτε χωρίς τετράδιον, μίαν φοράν το ήκουσα και
το ενθυμούμαι ολόκληρον.

Ταύτα λέγουσα ήρχισε να κυμβαλίζη το τρισκατάρατον γαλόπ του
χθεσινού χορού, του οποίου οι ήχοι μου ενθύμιζαν τα βάσανά μου.

 — Είμαι, απήντησα αποτόμως, ολίγον ζαλισμένος και η μουσική με
πειράζει. Άφησε το, σε παρακαλώ, δι' άλλην φοράν.

Μ' εκύτταξε με κάποιαν απορίαν, έκλεισε το πιάνο και επήγε να
στηριχθή εις το παράθυρον. Μετ' ολίγον την είδα να χαιρετά με
πολλήν χάριν και φιλοφροσύνην.

 — Ποίον εχαιρέτησες; ηρώτησα με όσην ηδυνήθην να υποκριθώ
αδιαφορίαν.

 — Τον δάσκαλον του χορού, τον Γέρο Κουέρτζην. Έτρεξα εις το
παράθυρον του γειτονικού δωματίου και είδα τω όντι να διαβαίνη τον
γέροντα Κουέρτζην, αλλά στηριζόμενον εις τον βραχίονα του νέου
Καρόλου Βιτούρη. Διατί λοιπόν να μου αναφέρη μόνον τον Κουέρτζην,
ενώ πιθανώτατον ήτο ότι έλαχεν εις τον σύντροφόν του η λεόντειος
μερίς του χαιρετισμού;

Το έτος εκείνο υπήρξεν εκτάκτως ευτυχές διά τους Συριανούς, οι
οποίοι μετά το κλείσιμον των ισολογισμών των έπαθαν από την χαράν
των χορομανίαν. Εις διάστημα ενός μηνός εδόθησαν ένδεκα μεγάλαι
και μικραί χοροεσπερίδες. Η Χριστίνα δεν έκαμεν άλλο παρά να
ετοιμάζεται όλην την ημέραν, να κουράζεται όλην την νύκτα και να
ξεκουράζεται την επομένην· ούτ' εγώ άλλο τίποτε παρά να την
συνοδεύω, ν' αγρυπνώ, ν' ανησυχώ, να ζηλεύω, να κατασκοπεύω και να
βλέπω εις τον ύπνον μου τον Ήφαιστον, τον Μενέλαον και τον
Βιτούρην. Ούτος εξηκολούθει να συχνοδιαβαίνη από τα παράθυρά μας.
Ευτυχώς τα έθιμα της νήσου δεν συγχωρούν επισκέψεις παρά μόνον
κατά την πρώτην του έτους και την εορτήν του οικοδεσπότου.
Επίσκεψις ανδρός εις κυρίαν καθ' ημέραν και ώραν εργάσιμον θα ήτο
εις την Σύρον σκάνδαλον ουχί μικρότερον της παραβιάσεως χαρεμίου.
Απέμεναν όμως οι χοροί και αι εις τα βαπόρια και την πλατείαν
καθημερινοί συναντήσεις. Πλην αυτών έτυχε να ίδω δυο ή τρεις φοράς
την γυναίκα μου εξερχομένην από το φαρμακείον τον Βιτούρη. Τούτο
όμως δεν ηδυνάμην να θεωρήσω ως επιλήψιμον, ουδέ καν ως ύποπτον,
αφού από εκεί επρομηθεύοντο αι Συριαναί της υψηλής περιωπής τα
πασαλείμματα και τα μυρωδικά των. Η σκέψις όμως αύτη δεν μ'
εμπόδιζε να τρώγωμαι και ν' ανησυχώ. Εκείνο όμως το οποίον
περισσότερον απ' όλα μ' εβασάνιζε και μ' εστενοχωρούσεν ήτο, ότι
σπανίως κατώρθωνα να ιδώ μόνην και ήσυχην την Χριστίναν. Ούτε
στρατάρχης κατά την παραμονήν κρισίμου μάχης ηδύνατο να είνε όσον
εκείνη απησχολημένος. Τα τρεξίματα εις τα εμπορικά διεδέχοντο τα
συμβούλια με τας φιληνάδας της. Πότε τα είχε με την ράπτριαν, η
οποία δεν εφύλαξε την υπόσχεσίν της, και πότε με τον μονάκριβον
της Σύρου κτενιστήν Αναστάσην, διότι εβράδυνε να έλθη, ή ετόλμησεν
ο αχρείος να της προτείνη να την κτενίζη από το μεσημέρι, διότι
δεν του επερίσσευε καιρός το εσπέρας. Κατόπιν τούτων ήρχετο η
κούρασις τον χορού, το νύσταγμα ευθύς μετά την επιστροφήν, ο βαθύς
ύπνος της έως το μεσημέρι και η ιδική βασανιστική αγρυπνία. Δεν
κατώρθωνα, όχι να κοιμηθώ, αλλ' ουδέ καν να μένω ήσυχος επί της
κλίνης μου. Ως βασανίζει τον διαβάτην της ερήμου η οπτασία
βρύσεων, ποταμών και χλοερών λειμώνων, ούτω και εμέ η ανάμνησις
των καλών ημερών της Κέας, της μοναξιάς, της ησυχίας και της
Χριστίνας εξηπλωμένης ολοκλήρους ώρας επάνω εις το τουρκικό διβάνι
με άσπρον οικιακόν φόρεμα και βιβλίον εις την χείρα. Και εκείνο το
όποιον με φλογερώτερον πόθον ενθυμούμην δεν ήσαν του μέλιτος αι
απολαύσεις, όσον η διαδεχομένη ταύτας γαλήνη και ισορροπία του
πνεύματος και των αισθήσεων, η οποία μου επέτρεπε να εντρυφήσω και
εις τας άλλας του βίου απολαύσεις. Ενώ τώρα η εκ της ζηλείας και
της στερήσεως συγκέντρωσις των πόθων μου εις έν μόνον πράγμα με
είχε μεταβάλη, εμέ τον φρόνιμον Συριανόν, εις είδος τι Οδοιπόρου
ή Ερωτοκρίτου απαγγέλλοντος θρηνώδεις μονολόγους.

Νύκτα τινά, μη αντέχων πλέον, ήνοιξα αθορύβως την χωρίζουσαν ημάς
θύραν και επροχώρησα βήματά τινα προς την κλίνην της. Τον θάλαμον
εφώτιζε κατά το σύνηθες κυανή κανδήλα καίουσα προ του
εικονοστασίου. Το γαλάζιον εκείνο φως, το μεταδίδον χροιάν ονείρου
εις την πραγματικότητα, ήτο κ' εκείνο ιδική μου εφεύρεσις των
καλών ημερών της Κέας. Ο κάματος και ο νυσταγμός της κατά την
επιστροφήν ήτο τοσούτος, ώστε είχεν αφήση όλα της τα πράγματα άνω
κάτω. Το φόρεμα εις μίαν άκραν του σοφά, τα φουσκώματα κατά γης,
τον στηθόδεσμον εις γωνίαν της κλίνης, την γιρλάνδαν επί της
προτομής του Κοραή, και σκορπισμένα εις όλα τα καθίσματα το
ριπίδιον, την ανθοδέσμην, τα χειρόκτια και τα παράσημα του
Cotillon. Ο ευνοούμενος αυτής γάτος εκοιμάτο επάνω εις το άσπρον
της βουρνούζι και επί των μαρμάρων της εστίας εσπινθήριζον τα
πετράδια των βραχιολιών και του περιδεραίου. Το δωμάτιον ωμοίαζε
ναόν της θεάς Ακαταστασίας. Αδύνατον όμως ήτο να είνε άχαρι το
χάος εκείνο, του οποίου ήσαν τόσον εύμορφα όλα τα συστατικά. Εις
τα λοιπά προσόντα της Χριστίνας πρέπει να προσθέσω και οτι
εσυνείθιζε να κοιμάται με εν γόνατον λιγυσμένον και την χείρα
όπισθεν της κεφαλής, ως το αρχαίον άγαλμα τον Ερμαφροδίτου.
Κατ'εκείνην την στιγμήν έβλεπε πιθανώς εις τον ύπνον της τους
θριάμβους της εις την Λέσχην, ως υπέθεσα εκ της διαστολής των
χειλέων της εις μειδίαμα κατά πάντα όμοιον μ' εκείνα τα οποία
εμοίραζεν εις τους χορευτάς της. Επροχώρησα έν άλλο βήμα. Αλλ'
αίφνης εκάρφωσε τους πόδας μου εις το έδαφος η σκέψις ότι, αν την
εξύπνιζα, θα διεδέχετο το γλυκύ εκείνο μειδίαμα μορφασμός
δυσαρεσκείας, έν χάσμημα, έν ουφ! και έν γύρισμα της πλάτης. Ουδέ
θα ήτο όλως αδικαιολόγητος η τοιαύτη υποδοχή, αφού μόλις προ μιας
ώρας είχε κατακλιθή και διεφαίνετο ήδη διά των χαραμίδων του
παραθύρου το θολόν φως χειμερινής πρωίας. Απεσύρθην ακροποδητί,
έκλεισα την θύραν και ήρχισα πάλιν τον περίπατον και τον μονόλογόν
μου. Όταν εσυλλογιζόμην πόσον εύκολον θα ήτο εις την γυναίκα
εκείνην να με καταστήση τον ευτυχέστατον των ανθρώπων, αν κατά τι
ολιγώτερον ηγάπα τας διασκεδάσεις και την εργολαβίαν, με ήρχετο
όρεξις να την πνίξω. Ο κίνδυνος όμως αυτής δεν ήτο μεγάλος. Δεν
πιστεύω να υπάρχη εις τον κόσμον μαλακωτέρα της ιδικής μου καρδία.
Αν επρόκειτο να σφάζω ο ίδιος τα ορνίθια, τα οποία τρώγω, νομίζω
δα θα επροτιμούσα να τρέφομαι με πίτυρα καθώς εκείνα.

Τους κλίνοντας να με θεωρήσωσιν εκ των ανωτέρω ως βλάκα, παρακαλώ
να σκεφθώσι πόσον δύσκολος είνε η θέσις του μη δυναμένου ούτε ως
εραστής να παρακαλέση χωρίς να γίνη γελοίος, ούτε ως σύζυγος ν'
απαιτήση χωρίς να γίνη μισητός. Αμφότερα ταύτα τόσον πολύ
εφοβούμην, ώστε αν συνέβαινέ ποτε να μ' ερωτήση η Χριστίνα διατί
δεν τρώγω ή διατί δεν έχω διάθεσιν, απεκρινόμην συκοφαντών πότε το
στομάχι, πότε το κεφάλι μου, πότε τα δόντια και άλλοτε τα νεύρα,
τον δε πραγματικόν μου πόνον επροσπάθουν ως έγκλημα να κρύψω.
Κάλλιστα τω όντι εγνώριζα ότι όλα δύναται γυνή να συγχωρήση, και
απιστίας, και ύβρεις, και ξύλον και παν άλλο, πλην ενός μόνου, το
να την αγαπά τις περισσότερον παρ' όσον της αξίζει. Εις τον
διαπράξαντα την ανοησίαν να ομολογήση εις γυναίκα πόσον εξ αιτίας
της υποφέρει, δεν απομένει άλλο να πράξη, παρά να χωρισθή αυτής
αυθημερόν ή να υπάγη να πέση εις την θάλασσαν με πέτραν εις τον
λαιμόν.

Δύο ημέρας μετά την οδυνηράν εκείνην αγρυπνίαν επιστρέψας εκ του
γραφείου μου κατά τι ενωρίτερα του συνήθους είδα την Χριστίναν
αλλάσσουσαν όψιν και σπεύδουσαν να κρύψη χαρτίον τι, το οποίον
εκράτει, όπισθεν του καθρέπτου. Ο νους μου υπήγεν αμέσως εις τον
Βιτούρην, και την υποψίαν μου ότι η επιστολή ήτο ιδική του
μετέβαλεν εις βεβαιότητα η αυξάνουσα της γυναικός μου σύγχισις και
στενοχώρια. Ουδ' ήτο πλέον δυνατή εις την περίπτωσιν ταύτην η
εφαρμογή του συστήματός μου ν' ανέχωμαι τα πάντα εν σιωπή εκ φόβου
χειροτέρων, αφού πιθανώτατον ήτο ότι περιείχετο εις τον φάκελλον
εκείνον η απόδειξις, ότι δεν έμεναν άλλα χειρότερα να φοβηθώ.

Την επικειμένην έκρηξιν επρόλαβεν απότομον άνοιγμα της θύρας,
διάχυσις ευωδίας μόσχου και ορμητική εισπήδησις εις την αίθουσαν
της ζωηράς ημών δημαρχίνας, ερχομένης να δείξη εις την γυναίκα μου
το νέον αυτής επανωφόριον με σειρήτια από πτερά λοφοφόρου. Η
Χριστίνα ηναγκάσθη θέλουσα και μη θέλουσα να την δεξιωθή, ενώ εγώ,
υποκρινόμενος ότι θέλω ν' αφήσω τας κυρίας να είπωσι τα ιδιαίτερα
των, απεσυρόμην εις το γειτονικόν δωμάτιον, αφού έλαβα αναφανδόν
τον φάκελλον από τον καθρέπτην. Αι χείρες μου έτρεμαν όταν τον
ήνοιξα. Αντί όμως επιστολής του ρωμαντικού Καρόλου εύρον εντός
αυτού τρεις λογαριασμούς των κυρίων Πούλου, Γιαννοπούλου και
Γεραλοπούλου διά μεταξωτά, καπέλλα, βλόνδας, κορδέλλας και άλλα
είδη, των οποίων ανήρχετο το άθροισμα εις δραχμάς δύο χιλιάδας
επτακοσίας. Το ποσόν ήτο βεβαίως μεγάλον, αλλά πολύ μεγαλειτέρα
αυτού η ανακούφισις την οποίαν ησθάνθην εκ της αποδείξεως, ότι
άδικον είχα να νομίζωμαι συνάδελφος του Χαλδούπη. Η χαρά μου ήτο
ως καταδίκου, του οποίου θα μετεβάλλετο ανελπίστως εις απλούν
πρόστιμον η θανατική ποινή. Υπό το κράτος του αισθήματος τούτου,
όταν μετά την αναχώρησιν της επισκέψεως προσήλθεν η Χριστίνα κάπως
δειλή, μαγκωμένη και πιστεύουσα ότι είχε μεγάλην ανάγκην ν'
απολογηθή και να μ' εξευμενίση, αντί πάσης παρατηρήσεως ή
παραπόνου έτρεξα να την ασπασθώ ολοψύχως, λέγων προς αυτήν «Μη σε
μέλη». Η έκπληξίς της υπήρξε μεγάλη. Δύσκολον τω όντι ήτο να
μαντεύση πώς συνέβη να θεωρήσω άξιον φιλοφρονήσεων και φιλημάτων
το κατόρθωμα της, να σπαταλήση το εισόδημά μας μιας εξαμηνίας εις
διάστημα ολίγων ημερών.

Μετ' ολίγον υπήγε να ετοιμασθή διά τον εσπερινόν περίπατον. Αλλ' ο
ουρανός εθόλωσεν απροσδοκήτως· έλαμψαν αστραπαί και ήρχισε να
βρέχη ποταμηδόν. Εκαθήμην εις το παράθυρον της μικράς αιθούσης
μας, παρατηρών τον κατακυλιόμενον από τα ύψη της Άνω Σύρου
κίτρινον καταρράκτην παρασύροντα εις το βορβορώδες ρεύμά του
φλοιούς πορτοκαλίων, συντρίμματα φιαλών, απόμαχα υποδήματα και
πτώματα ορνίθων και ποντικών, όταν αίφνης αντικατέστησε το
πανόραμα εκείνο βαθύ σκότος απλωθέν και επί των δύο μου οφθαλμών.
Αιτία της εκλείψεως ήσαν αι χείρες της Χριστίνας, ήτις
απελπισθείσα να εξέλθη είχεν επιστρέψη αθορύβως και βλέπουσα με
αφηρημένον διεσκέδασε να με τυφλώση. Τούτο μου ενθύμησε περασμένας
καλάς ημέρας. Χάρις εις την θεόσταλτον εκείνην καταιγίδα
ευρισκόμεθα τέλος πάντων ήσυχοι και μόνοι πρώτην φοράν μετά την
επιστροφήν μας. Όταν ηυδόκησε ν' αποσύρη τας χείρας της, η
έκφρασις του βλέμματός μου ήτο, ως φαίνεται, και πάλιν τόσον
εύγλωττος, ώστε έβαψεν ελαφρόν ερύθημα την παρειάν της. Έπειτα
εμειδίασεν, έστρεψε διαβαίνουσα προ της θύρας του κλείθρου, υπήγε
να καθίση εις τον σοφάν και μ' ένευσε να υπάγω κοντά της. Κατ'
εκείνην ακριβώς την στιγμήν, ενώ εβυθιζόμην εις πέλαγος
ηδυπαθείας, εκορυφώνετο της καταιγίδος η μανία. Η βροχή είχε
μεταβληθή εις κατακλυσμόν, ο άνεμος ανήρπάξε κεραμίδια και
αντήχουν αλλεπάλληλοι αι βρονταί. Ήθελα δεν ήθελα μου επέκλωθεν η
μοίρα μου να είμαι ρωμαντικός. Τους φλογερούς πόθους και τους
νυκτερινούς μονολόγους διεδέχοντο μανδαλώματα της θύρας και
εκτάσεις επί διβανίων υπό τους συριγμούς της ανεμοζάλης. Ματαία
λοιπόν εφαίνετο η αντίστασίς μου κατά του πεπρωμένου και πολύ
προτιμότερον να στέρξω τα πράγματα όπως ήσαν. Πρέπει δε και να
ομολογήσω ότι είχεν ολιγοστεύση κατά πολύ εις διάστημα μιας μόνης
ώρας η αντιπάθειά μου κατά του ρωμαντισμού. Συγκρίνων τω όντι τας
ησύχους καθημερινάς απολαύσεις της Κέας προς το ηδυπαθές ρίγος, το
οποίον με κατέλαβεν όταν μετά δεκαήμερον εξορίαν μού ένευσε προ
ολίγου η Χριστίνα να υπάγω κοντά της, κατήντησα εις το συμπέρασμα
ότι το ποσόν μακαριότητος, το οποίον δύναται τις να αισθανθή
πλησίον γυναικός, είνε ακριβώς ανάλογον της ανησυχίας, της
ζηλείας, των στερήσεων και των άλλων βασάνων όσα προηγήθησαν
αυτού. Μόνος ο διελθών διά τοιούτου καθαρτηρίου λαμβάνει έπειτα το
χάρισμα να εισδύση εις το αγιαστήριον της υπερτάτης ηδυπαθείας.
Τας πύλας αυτού δεν δύναται να μας ανοίξη ούτε σεμνή παρθένος,
ούτε φιλόστοργος σύζυγος, ούτε υπεραγαπώσα ημάς ερωμένη, αλλά
μόνον γυνή φιλάρεσκος, ιδιότροπος και ουχί καθ' ημέραν καλή.

Οι χοροί εξηκολούθησαν, ουχί όμως και η ταράττουσα τον ύπνον μου
ιδιαιτέρα προς τον Βιτούρην εύνοια της Χριστίνας, η οποία εφαίνετο
ήδη προτιμώσα των στεναγμών και των ξανθών πλοκάμων του
αισθηματικού νεανίσκου τους μαύρους μύστακας και τους πλατείς
ώμους του αρειμανίου ημών φρουράρχου. Μετ' ολίγας όμως ημέρας
εύρεν αυτόν χονδράνθρωπον, συγκρίνουσα τους ελληνοπρεπείς τρόπους
του προς την έξοχον ευγένειαν, την χάριν και την ευφυΐαν του
νεωστί διορισθέντος προξένου της Γαλλίας. Ουδέ τούτου όμως υπήρξε
μακρά η βασιλεία. Την κομψότητα του παρισινού φράκου του επεσκίασε
μετ' ολίγον η λάμψις της στολής και των παρασήμων του αρχηγού της
αγγλικής μοίρας. Έπειτα ήλθεν η σειρά του Ιταλού αυτοσχεδιαστού
Ρεγάλδη, περιηγουμένου την Ανατολήν προς συλλογήν δαφνών και
ταλλήρων, και μη απαξιώσαντος τα Συριανά. Τον γέροντα τούτον
κύκνον της Νοβάρρας διεσκέδασε να κρατήση επί όλον μήνα εις την
Σύρον, και εις τοιούτον βαβμόν ν' απομωράνη, ώστε μη αρκούμενος
εις όσα έγραφεν εις το λεύκωμά της ακροστίχια, απήγγειλε και από
της σκηνής ύμνον εις την Σ ε ι ρ ή ν α - τ ο υ - Α ι γ α ί ο υ,
υπερσκανδαλίσαντα τους Συριανούς και προ πάντων τους μη εννοούντας
ιταλικά. Αλλ' εγώ ήμην ήδη πολύ ησυχώτερος βλέπων τους
ευνοουμένους να διαδέχωνται αλλήλους ως φαντάσματα μυθικής
λυχνίας. Δύσκολον τω όντι ήτο να εύρη καιρόν ν' αγαπήση κανένα η
επιχειρούσα τον κόσμον όλον να κατακτήση. Την άμετρον φιλαρέσκειαν
της γυναικός μου εσυνείθισα βαθμηδόν να θεωρώ ως ασφάλειαν κατά
της μεγάλης συμφοράς, ως ειδός τι αλεξικεραύνου, ή, ως θα έλεγεν ο
Χαλδούπης, α λ ε ξ ι κ ε ρ ά τ ο υ. Το μόνον το οποίον εξηκολούθει
να με στενοχωρή ήτο, ότι ολίγος της επερίσσευε και δι' εμέ καιρός.
Είχον απελπισθή να την ιδώ ήσυχον προ της μυριοποθήτου σαρακοστής,
όταν διέκοψεν αιφνιδίως τας διασκεδάσεις ο θάνατος του γέροντος
Μισέ Λιονή Λεγάμενου, συγγενεύοντος με όλον τον χορευτικόν κόσμον
της νήσου. Ουδ' αυτοί, πιστεύω, οι κληρονομούντες περί το
εκατομμύριον ανηψιοί του ηκολούθησαν την κηδείαν με περισσοτέραν
της ιδικής μου προς τον ευδοκήσαντα να αποθάνη ευγνωμοσύνην.

Ως τα κακά, ούτω και τα ευτυχήματα σπανίως έρχονται μόνα. Ολίγας
ημέρας μετά την απαλλαγήν μου από τον εφιάλτην των χορών,
παραβάλλων προς την Ε φ η μ ε ρ ί δ α - τ ω ν - Κ λ η ρ ώ σ ε ω ν τας
πέντε λαχειοφόρους του Αμβούργου, τας οποίας είχα κληρονομήση από
τον μακαρίτην θειόν μου, εθαμβώθην υπό του αριθμού 14,517. Ήτο ο
τρίτος κληρωθείς και εκέρδιζε πεντήκοντα πέντε χιλιάδας φιορίνια,
υπέρ τας τριακοσίας χιλιάδας συριανάς δραχμάς! Έτρεξα ασθμαίνων ν'
αναγγείλω την καλήν είδησιν εις την Χριστίναν, η οποία έλειπεν
ευτυχώς εις επισκέψεις. Λέγω ευτυχώς, διότι η απουσία της μ' έδωκε
καιρόν να σκεφθώ, ότι πολύ περισσοτέραν θα ησθάνετο προς εμέ
ευγνωμοσύνην και κάλλιον θα με αντήμειβεν αν, αντί να με ηξεύρη
πλούσιον, με υπέθετεν υπέρ τας δυνάμεις μου πρόθυμον να την
ευχαριστήσω. Χωρίς λοιπόν να είπω τίποτε εις κανένα ανεχώρησα μετά
τρεις ημέρας εις Βιέννην υπό το πρόσχημα να συμβουλευθώ ειδικόν
ιατρόν διά τας ανυπάρκτους ενοχλήσεις του στομάχου, τας οποίας
επροφασιζόμην προ δύο μηνών προς απόκρυψιν των ψυχικών μου
βασάνων. Εκ Βιέννης εξεπήδησα εις Αμβούργον και, αφού εισέπραξα
και ετοποθέτησα το κέρδος μου εις ανώνυμα χρεώγραφα, επανήλθα μετά
τρεις εβδομάδας, κομίζων εις την Χριστίναν διπλάσια των όσα με
είχε παραγγείλη στολίδια. Παρατηρών την έκπληξιν και την χαράν της
κατά το άνοιγμα του κιβωτίου, ανελογιζόμην συγχαίρων εμαυτόν διά
την υπόκρισίν μου πόσον ευτελεστέρα θα της εφαίνετο η προσφορά
μου, αν εγνώριζε την απροσδόκητον μεγαλοδωρίαν της τύχης.
Απαραίτητος όρος αρμονικής συμβιώσεως με γυναίκα φιλάρεσκον είνε
ν' αποκρύπτη τις επιμελώς εις αυτήν δύο τινά, τα εννέα δέκατα της
αγάπης του και το ήμισυ τουλάχιστον της περιουσίας του.

Ουδεμίαν αισθανόμενος όρεξιν να θαμβώσω τους Συριανούς επροτίμησα
πάσης επιδείξεως αθόρυβον και σχεδόν λαθραίαν αύξησιν ευζωίας.
Παρήτησα την θέσιν μου προτείνων ότι θα εκέρδιζα περισσότερα
εργαζόμενος διά λογαριασμόν μου, και υπό την πρόφασιν ότι έσταξαν,
όταν έβρεχε, δύο ταβάνια, ανεκαίνισα ολόκληρον την οικίαν μου. Τας
τοιχογραφίας ανέθεσα εις Ιταλόν πρόσφυγα, ονόματι Ορσάτην, πρώην
σκηνογράφον του θεάτρου της Σκάλας. Ούτος επέτυχε προ πάντων εις
την διακόσμησιν του κοιτώνος της Χριστίνας, τον οποίον μετέβαλεν
εις τέλειον ανατολικόν οδάν κατά μίμησιν της Ζαΐρας εις το
ομώνυμον μελόδραμα του Βελλίνη. Την ομοιότητα συνεπλήρωσαν βαρέα
παραπετάσματα της Προύσσας, διβάνιον εστρωμένον με χρυσοκέντητον
ύφασμα, προερχόμενον εκ παλαιάς αρχιερατικής στολής, περσικόν
μαγκάλι, σκαμνία μ' επικολλήματα μαργαριτομάνας, και επάργυρος
βυζαντινή κολυμβήθρα, μεταβληθείσα εις μεγαλοπρεπές ανθοδοχείον.
Πάντα ταύτα είχε προμηθευθή ευθηνά ο διακοσμητής κατά τινα
εκδρομήν του εις την Νάξον, όπου εσώζοντο ακόμη ικανά λείψανα
φραγκοτουρκικής πολυτελείας, και κατώρθωσε να συναρμόση προς
άλληλα με τοσαύτην φιλοκαλίαν και ακριβή γνώσιν των κανόνων της
αντιθέσεως των χρωμάτων και της διανομής του φωτός, ώστε
κατέθελγον αντί να θαμβώνωσι τον οφθαλμόν. Ο αυτός πολύτιμος
άνθρωπος μ' εβοήθησε να υφαρπάσω διά πλειοδοσίας ή, ως λέγουν οι
Συριανοί, να ζ ε υ γ α τ ί σ ω, την Μιλανέζα, μαγείρισσαν του
Επισκόπου της Άνω Σύρου, της οποίας ήσαν ονομαστά καθ' όλας τας
Κυκλάδας τα ραβιόλια, η γαριδόσουπα και το νηστήσιμον καπόνι. Η
λύπη και η αγανάκτησις του αρχιφλάρου υπήρξε τοσαύτη, ώστε
εθεώρησε πρέπον να με καταγγείλη εις τον πρέσβυν του ε π ί -
π ρ ο σ η λ υ τ ι σ μ ώ.

Ο καλλωπισμός της φωλεάς της περιώρισε κατά τι το αδειάλειπτον
εκτός αυτής πτερύγισμα της Χριστίνας. Την οικουρικήν ταύτην
διάθεσιν επροσπάθουν να ενθαρρύνω, προσφέρων εις αυτήν παν ό,τι
ενόμιζα ότι δύναται να την διασκεδάση, γάστρας καμελιών, συλλογήν
γραμματοσήμων, πιάνο χωρίς ουράν, στερεοσκόπιον, διδάσκαλον
φωνητικής μουσικής και γάτον της Αγκύρας. Ταύτα εδέχετο με πολλήν
ευγνωμοσύνην και εφαίνετο επί τινα καιρόν ενθουσιασμένη. Ημέραν
όμως τινά, αφού ηρώτησε την τιμήν των αργυρών σκευών διά το τζάι,
τα οποία της είχα προσφέρη διά την εορτήν της, ανέκραξε μετά τινος
μελαγχολίας.

 — Κρίμα τα τόσα χρήματα. Με αυτάς τας εξακοσίας δραχμάς θα έκαμνα
ένα φόρεμα από βελούδον.

 — Κάμε, απεκρίθην, και το φόρεμα.

Επήδησεν από την χαράν της, με ησπάσθη και εις τας δυο παρειάς και
έτρεξε να το παραγγείλη. Η μανία της διά τα στολίδια εφαίνετο
ανεπίδεκτος θεραπείας, αλλ' ευτυχώς δεν μ' έλειπαν τα μέσα να την
ευχαριστήσω. Δίκαιον όμως ενόμισα να μεταχειρισθώ αυτήν προς
αύξησιν και των ιδικών μου απολαύσεων. Προς τούτο την ενέγραψα
συνδρομήτριαν εις την «Chronique Elégante» και την «Vie
Parisienne», εκ των οποίων δεν εβράδυνε να διδαχθή, ότι η αληθής
πολυτέλεια της καθημερινής ενδυμασίας δεν συνίσταται εις το να
σκεπάζη, ως αι Συριαναί αρχόντισσαι, με ατλάζι και μουαρέν
βαμβακεράς καμιζόλας και τσίτινα μεσοφόρια, αλλά πολύ μάλλον εις
το να κρύπτη υπό απλούστερον ύφασμα εκατοντάδραχμα υποκάμισα,
μεταξίνους περικνημίδας, κεντήματα και δαντέλλας. Ούτω στολισμένη,
εντός του χρυσοποικίλτου αυτής κοιτώνος, του οποίου παν κόσμημα
και πάσα υφάσματος πτυχή είχε διατεθή υπό εμπείρου τεχνίτου
συμφώνως προς τον προορισμόν της, ενώ εκάπνιζεν η αλόη εντός
χρυσού θυμιατηρίου, και έχυνε το σαπφείρινο, αυτής φως η κυανή
κανδήλα, ωμοίαζεν η Χριστίνα είδωλον εντός ναού. Ουδέ περιωρίσθην
επί πολύ εις μόνον τον γαλάξιον φωτισμόν, αλλ' ως ο Δαρβίνος επί
της βλαστήσεως των φυτών, όντως ηθέλησα και εγώ να δοκιμάσω την
επίδρασιν επί της φαντασίας και των αισθήσεων παντός χρωματισμού
του φωτός. Γλυκύ ήτο το ρόδινον και ποιητικώτατον το
θαλασσοπράσινον, αλλ' ασυγκρίτως διεγερτικώτερον αυτών το λάμπον
διά του ξανθοχρύσου υαλίου αρχαίας εκκλησιαστικής κανδήλας.

Κατάλληλος προ της εισόδου εις το τέμενος τούτο μυσταγωγία ήσαν
βεβαίως τα αρχιερατικά δείπνα, τα οποία μας παρέθετεν η Μιλανέζα.
Προς εκτίμησιν της ευλαβούς αυτής προσηλώσεως εις τους κανόνας και
τας παραδόσεις της ορθοδόξου μαγειρικής αρκεί να είπω, ότι τον
απαιτούμενον προς βράσιμον των αυγών καιρόν ώριζεν ακριβέστατα διά
της απαγγελίας δύο Ave Maria, και πρώτη εδίδαξε τον ευνοούμενον
αυτής ψαράν να σκοτώνη άμα εξήγοντο του διχτύου με βελόνην τα
μπαρμπούνια, πριν ή πικράνωσι την σάρκα των οι σπασμοί μακράς
αγωνίας. Τας συναγρίδας έβραζε με παντός είδους αρωματικά βότανα
εντός ζωμού αώρων πορτοκαλιών, και τους γάλλους, ή, ως τους λέγουν
οι Συριανοί, κ ο ύ ρ κ ο υ ς, έτρεφε με μοσχοκάρυδα τρεις ημέρας
πριν τους σφάξη. Το αριστούργημα όμως αυτής ήτο το εφευρεθέν υπό
του Πάπα Κλήμεντος Γαγκανέλλη capon magro ή νηστίσιμον καπόνι,
οψάριον δηλ. καρικευμένον με χάβαρα, μύδια, γαρίδας και παντοία
άλλα θαλασσινά. Αν και Συριανός, ούτε λαίμαργος είμαι, ούτε φαγάς,
τα δε καλά γεύματα εξετίμων προ πάντων διά την έπειτα επερχομένην
ιλαράν εκείνην της ψυχής διάθεσιν, ήτις μας κάμνει να λησμονώμεν
τα βάσανά μας και να βλέπωμεν ως διά μεγεθυντικού φακού πάσας του
βίου τας απολαύσεις. Τοιαύτην τινά ευδιαθεσίαν φαίνονται
επιδιώκοντες οι ροφηταί οπίου και χασίς. Ταύτα έχουσι το
πλεονέκτημα να είνε πρόχειρα και ευθηνά, πολύ όμως απέχει η εξ
αυτών νοσηρά διέγερσις από την μακαριότητα εκείνην την οποίαν γενά
η περί πολυτελή τράπεζαν σύγχρονος ικανοποίησις όλων ημών των
αισθήσεων, το θάλπος της εστίας, η επί των αργυρών και
κρυσταλλίνων σκευών αντανάκλασις του φωτός, αι αναθυμιάσεις της
ανθοδόχης, το θαλάσσιον άρωμα των οστρειδίων, δύο η τρία ποτήρια
γέροντος οίνου και η παρουσία νέας γυναικός της οποίας ανάπτει
βαθμηδόν η όψις και σπινθηρίζει το βλέμμα.

Ο χειμών επανέφερε τους χορούς με όλας αυτών τας ενοχλήσεις και
ανησυχίας. Ταύτας όμως εμετρίαζε πολύ η καθ' ήμέραν αυξάνουσα
πεποίθησίς μου, ουχί εις την αγάπην ή την αρετήν, αλλ' εις την
φιλαρέσκειαν και τον εγωισμόν της γυναικός μου, τον ικανόν να την
αποτρέψη από πάσαν επικίνδυνον τρέλλαν. Η Χριστίνα δεν ανήκε
βεβαίως εις το γένος των τρυγόνων και των περιστερών αλλά πολύ
μάλλον των παγονιών. Οι πόθοι της εφαίνοντο περιοριζόμενοι εις το
να θαμβώνη τας Συριανάς διά της πολυτελείας των εσθήτων της, και
να ράπτη εις την άκραν αυτών πολυπληθές επιτελείον θαυμαστών. Εκ
τούτων οι μεν επίσημοι ξένοι ήσαν ευτυχώς διαβατικά και κάπως
μαδημένα υπό της ηλικίας πτηνά, της δε αυτόχθονος νεολαίας αι
αισθηματικαί φράσεις είχαν μεγάλην ομοιότητα με τα ερωτικά
δίστιχα, εις τα οποία τυλίγουν οι ζαχαροπλάσται τας καραμέλας.
Έπειτα, όση και αν ήτο η μετριοφροσύνη μου, δεν ηδυνάμην να μη εχω
πεποίθησίν τινα εις τα ιδικά μου έκτακτα συζυγικά προσόντα, την
συγκατάβασιν, την υποκρισίαν, την υπομονήν μου, την αποχήν από
πάσαν απαίτησιν και την πρόθυμον πληρωμήν παντός λογαριασμού.
Αληθές είνε, ότι υπέφερα πολύ όταν την έβλεπα να τρίβη τους
γυμνούς ώμους της εις τας χρυσάς επωμίδας ναυτικού, ή ν'
αποσύρεται εις μίαν γωνίαν και επί πολλήν ώραν να κρυφομιλή
όπισθεν του ριπιδίου της, και ακόμη περισσότερον όταν ευθύς μετά
την επιστροφήν μας μου έλεγε «Καλήν νύκτα». Αλλ' η πείρα με είχε
διδάξη να εξετάζω τα πράγματα και υπό τας δύο επόψεις. Η δε άλλη
έποψις ήτο ότι αν εφέρετο καλλίτερα μαζύ μου, θα την ηγάπων
βεβαίως πολύ ολιγώτερον, αφού διά μόνης της δυσπιστίας, της
ζηλείας και της ανησυχίας δύναται ο πόθος να διατηρηθή ακμαίος. Η
πρώην πεζή γνώμη μου, η περιορίζουσα την ευτυχίαν εις την
απαλλαγήν από τοιούτων βασάνων, είχε μεταβληθή εξ ολοκλήρου άμα
έφθασα να εννοήσω πόσον συντελούσι ταύτα προς κορύφωσιν της
ηδυπαθείας. Άδικον λοιπόν και κάπως αχάριστον θα ήτο να παραπονεθώ
κατά της γυναικός μου, διότι έπραττεν ακριβώς όσα έπρεπε να πράττη
διά να καταστήση γλυκύτερα τα φιλήματά της. Αν είχα καθ' ημέραν
σύζυγον δεν θα είχα εκ διαλειμμάτων εκτάκτου ποιότητος ερωμένην.

Ταύτα εσκεπτόμην χλιαράν τινα εσπέραν της Τεσσαρακοστής, καπνίζων
μετά το γεύμα επί του εξώστου, και δίδων άδικον εις τους
μεμψίμοιρους εκείνους, τους κηρύττοντας τον κόσμον κακοκαμωμένον
διά τον λόγον ότι τα ρόδα έχουσιν ακάνθας. Αντί να δυσανασχετώ διά
ταύτας, ενόμιζα ότι θα ήτο μαύρη αχαριστία να μη δοξάζω τον Θεόν,
αναλογιζόμενος ότι δεν ήμην ακόμη τριάντα ετών, ότι είχα τριάντα
χιλιάδας δραχμάς εισόδημα, τριάντα εις το στόμα μου στερεούς
οδόντας, στόμαχον στρουθοκαμήλου, γυναίκα ικανήν να ενσαρκώσει τα
όνειρα Συβαρίτου, και μαγείρισσαν την οποίαν θα μ' εζήλευεν ο
Ταλλεϋράνδος. Τον βίον μου έβλεπα να εκτείνεται έμπροσθέν μου ως
μακράν παράταξην από καλά δείπνα, διαφανή σύννεφα δαντέλλας,
λαμποκοπήματα μαύρων οφθαλμών και παντός χρώματος κανδήλας.

(«Άστυ» της 4 και 5 Δεκεμβρίου 1894).



ΙΣΤΟΡΙΑ ΕΝΟΣ ΣΚΥΛΟΥ



Ως να ήτο χθεσινή ενθυμούμαι την ήδη τεσσαρακονταετή του σκύλου
εκείνου ιστορίαν. Ήμην τότε μαθητής της πρώτης τάξεως του
ελληνικού σχολείου εις το ελληναμερικανικόν Λύκειον του μακαρίτου
Χρήστου Ευαγγελίδου. Ερχόμενος εξ Ιταλίας δεν ευρέθην όσον
εφοβούμην εις την Σύραν ξενιτευμένος. Πολλοί τω όντι απέμενον
ακόμη εις την υμνηθείσαν υπό του Ορφανίδου ξηρόνησον Ιταλοί
πατριώται εκ των φιλοξενηθέντων μετά την αποτυχίαν της
επαναστάσεως του 1848. Οι Ιταλοί ήσαν οι πλείστοι ακονηταί
ξυραφίων, καθαρισταί κηλίδων, συγκολληταί σπασμένων πινακίων,
ανακαινισταί παλαιών υποδημάτων, διακοσμηταί των νεκρικών
φερέτρων, ευνουχισταί πετεινών, υπαίθριοι τηγανισταί σμαρίδων και
πάντες ανεξαιρέτως ζωγράφοι, λιθοξόοι, χοροδιδάσκαλοι και
μουσικοί. Αι αξιώσεις των καλλιτεχνών τούτων περιωρίζοντο εις το
να μη αποθάνωσι της πείνης, ο δε βίος δεν ήτο τότε όπως σήμερον
ακριβός. Αντί εικοσιπέντε τον μήνα δραχμών ηδύνατό τις να εύρη
ολόκληρον μονόροφον οικίσκον εις τα βαπόρια και ακόμη ευθηνότερον,
αν είχεν αμβλείαν την όσφρησιν, παρά τα βυρσοδεψεία, και με έν
μόνον σφάντζικον να χορτάστη κεφτέδες, στουφάδον και καπαμά εις τα
αυτοκαλούμενα Ε υ ρ ω π α ϊ κ ά - ξ ε ν ο δ ο χ ε ί α.

Ανάλογος της τοιαύτης του βίου ευθηνίας και της πληθώρας
διδασκάλων ήτο των μουσικών μαθημάτων η τιμή, οι δε φιλόμουσοι
πάσης κοινωνικής τάξεως Ερμουπολίται ωφελούντο της ευκαιρίας, όπως
διδαχθώσιν έκαστος αντί μικράς θυσίας το όργανον της εκλογής του.
Ουδέποτε ουδαμού αντήχησαν όσα τότε εις την Σύραν βιολία, φλάουτα,
τρόμπαι, πίφερα, μανδολίνα, κόρνα και κλαρινέτα. Ο περιερχόμενος
τας στενωπούς της πόλεως, και μάλιστα τας Κυριακάς, επνίγετο εις
κύματα μελωδίας εξορμώντα εκ παντός παραθύρου. Ουδ' ηδύνατο να
καθήση εις την έδραν κουρείου ή την τράπεζαν καφενείου χωρίς να
ευρεθή αντιμέτωπος πατριώτου του Μιχαήλ Αγγέλου και του Κορεγίου
ζητούντος την άδειαν να εικονίση αντί τριδράχμου την ε υ γ ε ν ή -
κ α ι - ε κ φ ρ α σ τ ι κ ή ν - κ ε φ α λ ή ν - τ ο υ ή να ψοφήση ο
σκύλος, ο γάτος ή ο ψιττακός του χωρίς να δεχθή αυθημερόν την
επίσκεψιν του προτείνοντος να βαλσαμώση το λείψανον τ ο υ -
α ξ ι ε ρ ά σ τ ο υ - ζ ώ ο υ. Αν δε εκινδύνευε να μεταβή εις τας
αιωνίους μονάς διακεκριμένον της Συριανής κοινωνίας μέλος, τότε όχι
να κρυώση, αλλ' ουδέ καν να ξεψυχήση επερίμεναν οι προσφερόμενοι να
διαιωνίσωσι διά γυψίνου εκμάγματος την όψιν του επιφανούς
μεταστάντος ή να υμνήσωσι τα αλησμόνητα έργα του εις τα έγκριτα
της Ιταλίας φύλλα. Αδύνατον είνε να ανακαλέσω εις την μνήμην μου
τας τοιαύτας παρά την θύραν παντός ετοιμοθανάτου συνελεύσεις
πειναλέων Ιταλών, χωρίς να ενθυμηθώ συγχρόνους το δημοτικόν
δίστιχον·

  Ωσάν κοράκοι κάθουνται τριγύρω του κρεββάτου
  Και καρτερούν κι' εγδέχονται το πότε θα ψοφήση.

Το δε κακόν ήτο ότι δεν περιωρίζοντο μόνους τους νεκρούς ν'
ανυμνώσιν, αλλά και των ζώντων διέστρεφον τον νουν διά των
ογκωδεστάτων εγκωμίων. Οι Λατίνοι ποιηταί εσατύρισαν ασπλάγχνως
την χαμερπή κολακείαν των επί Αυγούστου πανταχόθεν συρρευσάντων
εις την Ιταλίαν Γραικύλων. Τούτους όμως υπερέβησαν κατά πολύ οι
εις την Σύραν καταφυγόντες απόγονοι των σατυριστών. Δύσκολον ήτο
να ευρεθή, καθ' όλην την νήσον αξιότιμός τις μεγαλέμπορος,
καταστηματάρχης, λουκουμοποιός, τοκιστής, βυρσοδέψης, σαράφης, ή
καραβοκύρης, του οποίου δεν υμνήθη πεζώς και εμμέτρως «l'acuto
ingegno» και «il raro talento». Η δε προς τας ευγενείς αυτών
κυρίας ιταλική λατρεία υπερέβαινε τα όρια του κωμικού και του
πιστευτού. Μεταξύ των οικοδεσποινών τούτων υπήρχον βεβαίως καί
τινες πράγματι ευπρόσωποι. Και αύται όμως έπρεπε ν' αρκεσθώσι δι'
έλλειψιν άλλων υπερβολικωτέρων εις τας αυτάς ομοιώσεις προς
«ά ν θ ο ς - λ ε ι μ ώ ν ο ς, ά γ γ ε λ ο ν, Ή ρ α ν, Ή β η ν – ή
Π α ν α γ ί α ν», διά των οποίων υμνείτο και των ασχήμων η ευμορφία.
Η τοιαύτη Ιταλών κολάκων επιδρομή συνετέλεσε, νομίζομεν, κατά πολύ
εις την ανάπτυξιν του κυριωτάτου των τότε Συριανών ελαττώματος,
της επάρσεως, του φουσκώματος, της επιδεικτικής απαγγελίας κοινών
τόπων και των άλλων των νεοπλούτων γελοίων. Αλλά διά να μη φανώμεν
άδικοι ή κακόγλωσσοι, σπεύδομεν να προσθέσωμεν, ότι μόνον κάπως
γελοίοι ήσαν οι τότε προύχοντες της Σύρου, κατά δε τα λοιπά αγαθοί
και τίμιοι άνθρωποι. Αδιστάκτως δε πιστεύομεν ότι, αν έπραττον
τότε όσα έπειτα έπραξαν οι σύμβουλοι, σύνδικοι, διαχειρισταί και
δήθεν πιστωταί της μακαρίτιδος ατμοπλοϊκής εταιρείας, εξ άπαντος
θα ελιθοβολούντο. Αλλ' ας επανέλθωμεν ή μάλλον ας έλθωμεν εις του
σκύλου την ιστορίαν.

Εξ όλων των Ιταλών αποίκων διασκεδαστικότατος ήτο βεβαίως ο πρώην
γαριβαλδηνός λοχίας Γιαμβατίστας, ο προτιμήσας παντός άλλου το
επάγγελμα σαλτιβάγκου ή θαυματοποιού, το οποίον μετήρχετο επί της
πλατείας, ακριβώς αντικρύ του Λυκείου προς μεγάλην των υποτρόφων
χαράν. Τον θίασον απετέλουν ο ρηθείς Γιαμβατίστας, ο δωδεκαετής
υιός του Κάρλος, και μεγαλόσωμος σγουρόσκυλος (barbet) φέρων το
όνομα Πλούτων. Τα θαύματα του θιασάρχου, αι λαθροχειρίαι πεσσών,
αι σφαιροβολίαι, αι πυραμίδες και αι καταπόσεις φλεγόντων ανθράκων
ήσαν εκ των συνηθεστάτων, και έτι κοινότερα του υιού αυτού τα
θ α ν ά σ ι μ α - π η δ ή μ α τ α (salti mortali), ο χορός μεταξύ αυγών
και αι εξαρθρώσεις. Πολύ μάλλον τούτων είλκυε την περιέργειαν και
τα πεντάλεπτα των Συριανών ο σκύλος, ζητωκραυγάζων ή μάλλον
κητωγαυγίζων υπέρ του Γαριβάλδη, ήτοι προ πασσάλου ενδυθέντος
κόκκινον χιτώνα, ή ορμών, να σπαράξη τον Ιησουίτην ή τον Ραδέσκην,
τον αυτόν δηλ. πάσσαλον φέροντα μαύρον ράσον ή ασπρόχρυσον στολήν
και πίλον πτερωτόν αυστριακού στρατάρχου. Ακόμη νοστιμότερος ήτον
όταν όρθιος επί της τραπέζης και έχων επί κεφαλής αρχιερατικόν
διάδημα εκ χρυσοχάρτου εμιμείτο τον Πάπαν Πίον Νόννον, ευλογών διά
των εμπροσθίων ποδών του τα πλήθη των πιστών, και εξ ίσου
διέπρεπεν εις την λεγομένην Κ ρ ί σ ι ν - τ ο υ - Π ά ρ ι δ ο ς,
απονέμων αλανθάστως το μήλον ή μάλλον πορτοκάλιον εις την
ωραιοτέραν εκ των προσαγομένων πλύστραν ή παραμάνναν.

Όπως οι λόγιοι συμπατριώται του μετέβαλλον εις τους στίχους των
τας Συριανάς κυρίας εις αγγέλους και Ήβας, ούτω και εκείνος διά
της απονομής του άθλου ανηγόρευε λαϊκάς Αφροδίτας. Αλλά προ πάντων
αλησμόνητος ήτο όταν, βαδίζων επί των οπισθίων ποδών και κρατών
μεταξύ των οδόντων μικρόν δίσκον, περιήρχετο μετά το τέλος της
παραστάσεως τας τάξεις των θεατών ταπεινώς υποκλινόμενος προ
εκάστου και έπειτα προσηλώνων επ' αυτού ανεκφράστου γλυκύτητος
επαιτικόν βλέμμα. Κάλλιστα δε γνωρίζων πόσον υπό των μαθητών
ηγαπάτο, ευθύς μετά την περιφοράν του δίσκου εις την πλατείαν,
εισώρμα εις το Λύκειον, εύθυμος και θορυβώδης, αν διεσκεδάζομεν
εις την αυλήν ή τους διαδρόμους, άφωνος, αιδήμων και συνεσταλμένος
αν ευρισκόμεθα εις των παραδόσεων τας αιθούσας, Ημέραν εν τούτοις
τινά ο διδάσκαλος της Κατηχήσεως, ο τότε απλούς ιερεύς και έπειτα
επίσκοπος Χαλκίδος αοίδιμος Δαβίδ Μολοχάδης, μη γνωρίζων τον
εισερχόμενον ήγειρε την ράβδον του να τον αποδιώξη. Αλλά πριν η
ράβδος καταπέση συνηντήθησαν του καλού ιερέως και του καλού σκύλου
οι οφθαλμοί και αποτέλεσμα της συναντήσεως εκείνης, ήσαν η
απόθεσις της ράβδου και η προσθήκη πενταλέπτου εις τον έρανον των
μαθητών. (140) Ούτοι διεσκέδαζον ενίοτε υποβάλλοντες την
ακεραιότητα του Πλούτωνος εις δεινήν αληθώς δοκιμασίαν. Αντί
χαλκίνου κέρματος εις τον δίσκον επρόσφερον εις αυτόν κατά γης
τεμάχιον άρτου, κουλούραν ή και κατημέρι. Αλλ' εις ποίον άρα ανήκε
το ούτω προσφερόμενον, εις τον θίασον ως τα πεντάλεπτα εταιρικώς,
ή τον εισπράκτορα προσωπικώς; Τούτο ήτο τουλάχιστον αμφίβολον. Το
τίμιον όμως τετράποδον, αντί να λύση αυθαιρέτως το ζήτημα υπέρ
εαυτού, καταβροχθίζον το προσφερόμενον, έθετε κατά γης τον δίσκον,
επρόσθετεν εις τα νομίσματα την εις είδος προσφοράν, ελάμβανε και
πάλιν εις το στόμα τον δίσκον, και έτρεχε να παραδώση ακέραιον το
περιεχόμενον αυτού εις τους κυρίους του. Η τοιαύτη διαγωγή ήτο
τόσον μάλλον αξιοθαύμαστος, καθ' όσον ουδεμία υπήρχε βεβαιότης,
ότι θα ημείβετο λαμβάνον όλα τα φαγώσιμα. Οι θαυματοποιοί
υπερηγάπων βεβαίως τον σκύλον των, αλλά και δεν έτρωγαν ή
τουλάχιστον δεν εχόρταιναν οι ίδιοι καθ' ημέραν.

Υπήρχον εν τούτοις καί τινες κατ' έτος ημέραι, κατά τας οποίας όχι
μόνον έτρωγαν αλλά και έπιναν οι Ιταλοί μέχρι κόρου,
πανηγυρίζοντες διά συμποσίου την επέτειον επαναστατικού τινος
κατορθώματος. Αφθόνως τότε έρρεεν ο οίνος της Σαντορίνης, ο μόνος
εκ των Ελληνικών ενθυμίζων εις τους εξορίστους της πατρίδος των το
γλυκύ δ ά κ ρ υ ο ν - τ ο υ - Χ ρ ι σ τ ο ύ ή το βαρύ νέκταρ της
Μαρσάλας. Εκ τοιαύτης επιστρέφων ημέραν τινά υπερεύθυμος ευωχίας
απεδύθη εις την συνήθη επί της πλατείας παράστασιν ο Γιαμβατίστας,
και κατά κακήν του τύχην δεν παρέλειψε την πυραμίδα. Αύτη
αποτελείται, ως πάντες γνωρίζουσιν, εκ στιβάδος παντοίων
αλλεπαλλήλων σκευών, τραπεζίων, καθισμάτων, βαρελιών, σταμνίων και
φιαλών και την επί της κορυφής πάντων τούτων ανύψωσιν ως αγάλματος
του θαυματοποιού. Των πυραμίδων τούτων η στερεότης δεν είνε
ακριβώς όση και η των αιγυπτιακών, και πολλή απαιτείται παρά του
αναβατού ασφάλεια πατήματος και προσοχή προς διατήρησιν της
ασταθούς αυτού ισορροπίας. Ταύτην καθίστανον την ημέραν εκείνην οι
ατμοί του θηραϊκού οίνου έτι ασταθεστέραν. Και κατώρθωσε μεν ο
Γιαμβατίστας ν' ακινητήση επί τινας στιγμάς επί του υψηλού αυτού
βάθρου, αλλ' αίφνης, ενώ εσταύρωσεν επί του στήθους τας χείρας
προς απομίμησιν του Βοναπάρτε, το όλον οικοδόμημα εσείσθη και
κατέπεσε μετά φοβερού πατάγου, του οποίου υπερείχεν ο οξύτερος
ήχος των συντριβομένων υαλίων. Οι θεαταί επίστευσαν κατ' αρχάς ότι
περιείχετο και ο σεισμός ούτος εις το πρόγραμμα της παραστάσεως. Η
ζημία δυστυχώς ήτο πραγματική και πολύ ανωτέρα της εν αρχή
υπολογισθείσης. Πλην των σταμνίων και φιαλών είχον σπάση κατά την
πτώσιν και αμφότερα τα οστά της κνήμης του δυστυχούς σχοινοβάτου,
τον οποίον θέσαντες οι προσδραμόντες κλητήρες εντός φορείου
μετεκόμισαν εις το νοσοκομείον, ακολουθούμενον υπό του οδυρομένου
Κάρλου και του Πλούτωνος, του οποίου δεν εφαίνετο μικρότερα η
άφωνος λύπη. Ο τότε αρχίατρος του Συριανού νοσοκομείου ήτο όχι
μόνον καλός χειρουργός, αλλά και κάλλιστος άνθρωπος.
Ευσπλαγχνισθείς τους αθλίους εκείνους, εφιλοξένησε πλην του
παθόντος εις το κατάστημα τον υιόν του και τον σκύλον.

Το διπλούν κάταγμα του θαυματοποιού απεδείχθη ανεπίδεκτον
συγκολλήσεως και επεβάλλετο αναποδράστως της κνήμης η αποκοπή. Ο
αιθήρ, το χλωροφόρμιον και αυτή η διά του ψύχους τοπική αναισθησία
δεν ήσαν ακόμη συνήθη εν Σύρω κατά την εποχήν εκείνην, ο δε παθών
έπρεπε να υπομείνη αμείωτον της εγχειρήσεως την οδύνην. Πριν ή
προβή εις ταύτην, διέταξεν ο ιατρός εκ φόβου συγκινήσεως την
απομάκρυνσιν του υιού του ακρωτηριαζομένου, κατά παράκλησιν όμως
αυτού έστερξε να μείνη ο σκύλος. Ο σχοινοβάτης περιβαλών διά του
βραχίονος την ουλότριχα κεφαλήν του πιστού συντρόφου του,
εστήριζεν αυτήν εις την ιδικήν του, και ευθύς έπειτα ήρχισε της
μαχαίρας και του πρίονος η εργασία.

Οι εκ της οξΰτητος του πόνου στεναγμοί του ακρωτηριαζομένου
ηρέθιζον τον Πλούτωνα, μη δυνάμενον να μαντεύση διά τίνα λόγον
εβασάνιζαν τον αυθέντην του τόσον σκληρώς. Ότε δε κατά τό τέλος
της εγχειρήσεως ελιποθύμησεν ούτος εκ της αφθόνου του αίματος
ροής, απομείνας ο σκύλος ελεύθερος ώρμησε να τον εκδικήση,
δαγκάνων τον γυμνόν βραχίονα του χειρουργού. Αλλ' ούτος ήτο, ως
είπομεν, αγαθότατος άνθρωπος. Αντί να θυμώση έσπευσε να αναχαιτίση
τους προς επίδειξιν ζήλου κακοποιούντα τον Πλούτωνα νοσοκόμους,
διατάξας ν' αφεθή ανενόχλητος παρά την κλίνην του κυρίου του.

Εις την αυτήν του νοσοκομείου αίθουσαν έτυχε να παραμένη προς
τελείαν ανάρρωσιν και άλλος Ιταλός, πλανόδιος εκριζωτής οδόντων
και πωλητής μαγικών φίλτρων, μετερχόμενος το εμπόριον του εις τα
χωρία όπου ευκολωτέρα ήτο η εύρεσις αγοραστών πανάκειας και
αγαποχόρτου. Ο αγύρτης ούτος, κάλλιστα γνωρίζων την
δεκαροσυλλεκτικήν του Πλούτωνος ικανότητα, εσκέφθη εν τω πλήθει
της ασυνειδησίας του να στερήση της μόνης του παρηγορίας τον
ηκρωτηριασμένον αυτού συμπατριώτην. Ωφελούμενος εκ της απουσίας
του νέου Κάρλου, τοποθετηθέντος διά συστάσεως του ιατρού εις
ικανώς απέχον βαφείον, ησχολήθη διά παντοίων περιποιήσεων να
ελκύση του σκύλου την εμπιστοσύνην, την δε ημέραν της εξόδου του
εκ του νοσοκομείου κατώρθωσε να προπεμφθή παρ' αυτού μέχρι της
άκρας της οδού. Εκεί όμως επέμεινεν ο Πλούτων να τον αποχαιρετήση,
ούτε διά θωπειών ούτε διά της επιδείξεως ορεκτικού αλλάντος
πειθόμενος να προβή περαιτέρω. Αποτυχούσης της αποπείρας
διαφθοράς, ηναγκάσθη ο άρπαξ να καταφύγη εις την χρήσιν σχοινιού,
διά του οποίου παρέσυρε το ταλαίπωρον ζώον, οτέ μεν θορυβωδώς
διαμαρτυρόμενον, οτέ δε κινδυνεύον διά της αντιστάσεως αυτού να
πνιγή, Καθ' οδόν έτυχε να συναντήση νοσοκόμον, εις τον οποίον
διηγήθη ότι αγοράσας παρά του κυρίου του τον σκύλον, είχε δικαίωμα
να τον συμπαραλάβη και άκοντα εις τα Χρούσα.

Η εκ της στερήσεως του συντρόφου του λύπη και η εκ της πρώην κακής
διαίτης δυσκρασία τοσούτον εδείνωσαν την κατάστασιν του δυστυχούς
θαυματοποιού, ώστε ερχόμενος πρωίαν τινά ο υιός του να τον
επισκεφθή εύρε την κλίνην κενήν και τον πατέρα του εντός φερέτρου
έτοιμον προς μετακόμισιν εις την τελευταίαν του κατοικίαν.

Οκτώ μετά την απαγωγήν του ημέρας και δυο ώρας μετά την εκφοράν
του νεκρού ο Πλούτων, όστις είχε κατορθώση να δραπετεύση από τά
Χρούσα έξεεν επιμόνως την εξώθυραν του νοσοκομείου. Ταύτην ήνοιξε
δυστυχώς εις αυτόν αντί του θυρωρού τελειόφοιτος της ιατρικής
σχολής, προληφθείς ως βοηθός του χειρουργού. Ο αποτρόπαιος εκείνος
άνθρωπος ησχολείτο προς διαβόησιν του ονόματός του εις πειράματα
ζωντοτομίας, της συνισταμένης, ως γνωστόν, εις την αντί πτώματος
ανατομήν ζωντανού θύματος προς επισκόπησιν της λειτουργίας, τών
εσωτερικών του οργάνων, της κινήσεως των μυώνων και των
αποτελεσμάτων της τομής του νεύρου ή της εξαιρέσεως εγκεφαλικού
λοβού. Αι θηριωδίαι αύται ενδέχεται μεν να είνε χρήσιμοι εις τους
σπουδαστάς, αλλ' εξ αρχής επροκάλεσαν και εξακολουθούσι
προκαλούσαι την αγανάκτησιν και τας διαμαρτυρήσεις πάντων των
εχόντων σπλάγχνα.

Η θέα του καλού εκείνου ζώου, ασθμαίνοντος εκ του μακρού δρόμου,
του σείοντος την ουράν και με ανθρώπινον βλέμμα ικετεύοντος να του
ανοιχθή η θύρα της αιθούσης, όπου υπέθετεν ακόμη ευρισκόμενον τον
αυθέντην του, δεν ίσχυσε να μαλάξη την λιθίνην του ζωοτόμου
καρδίαν. Συλλαβών τον ανύποπτον Πλούτωνα και δέσας αυτόν επι της
ανατομικής τραπέζης, ήρχισε να κρεουργή τάς σάρκας του ανηλεώς.
Ενώ εις τοιαύτην παρεδίδετο διασκέδασιν, επέστρεφεν ο Κάρλος εις
το νοσοκομείον προς παραλαβήν της πενιχράς πατρικής κληρονομιάς,
ήτοι δέματος θεατρικών ενδυμάτων. Ο εκ της μαχαίρας πόνος και η
αίσθησις της προσεγγίσεως του νεαρού κυρίου του μετέδωκαν εις τον
Πλούτωνα δυνάμεις ικανάς να συντρίψη τα δεσμά του και να προβάλη
κάτωθεν της θύρας τον δασύμαλλον αυτού πόδα καταιματωμένον.
Σπαραξικάρδιος αντήχησε τότε η δυωδία του προ της κλειστής θύρας
κλαίοντος παιδιού και του όπισθεν αυτής γοερώς υλακτούντος σκύλου.
Ο θόρυβος εκείνος προσείλκυσε τον ιατρόν, εις του οποίου το
βροντοφώνημα ηναγκάσθη ο ζωοτόμος να υπακούση, ανοίγων την θύραν.
Ο Πλούτων εχύθη εις τας αγκάλας του ορφανού, ο δε ιατρός επέδειξε
και πάλιν την αγαθότητα της ψυχής του, δις πτύσας εις το πρόσωπον
του βδελυρού δημίου και έπειτα περιδέσας μετά πάσης επιμελείας τας
χαινούσας του θύματος πληγάς, εις το οποίον διέταξε να προσφέρωσι
πινάκιον γάλακτος και να το αφήσωσιν έπειτα να ησυχάση.

Αδύνατον όμως ήτο να εύρη ο Πλούτων ησυχίαν προ της ανευρέσεως και
του πρεσβυτέρου του κυρίου. Ευθύς ως έμεινε μόνος, ωρθώθη επί των
κλονουμένων ποδών του και έσπευσεν εις το θεραπευτήριον και
εκείθεν εις την μικράν υπόστεγον αυλήν, όπου απεθέτοντο μέχρι της
εκφοράς των οι αποθανόντες. Οδηγόν έχων την αλάνθαστον ρίνα του
και οτέ μεν την γην, οτέ δε τον άνεμον οσφραινόμενος, κατώρθωσε ν'
ανεύρη και ν' ακολουθήση την οδόν προς το νεκροταφείον. Η ελεεινή
εν τούτοις και αλλόκοτος όψις του τυλιγμένου εις αιμοβαφή πανία
εκείνου σκύλου εκίνει την περιέργειαν των διαβατών και εξήγειρε
την ασυνείδητον παιδικήν ωμότητα των αγυιοπαίδων, οίτινες έτρεχον
κατόπιν αυτού κραυγάζοντες και λιθοβολούντες. Την ώραν εκείνην
εξελθόντες οι μαθηταί του Λυκείου εις τον συνήθη εσπερινόν
περίπατον ανήρχοντο εν στρατιωτική παρατάξει τον ανήφορον της Άνω
Σύρου. Αι τάξεις διεσπάσθησαν αμέσως και πάντες ετρέξαμεν εις
βοήθειαν του κινδυνεύοντος φίλου μας, ενώ επρόβαλε πνευστιών ο
Κάρλος εξ άλλης οδού. Αλλ' ήτο πλέον αργά. Ο Πλούτων, του οποίου
εξήντλησαν τας τελευταίας δυνάμεις η ορμή του δρόμου, ο τρόμος και
οι λιθοβολισμοί, κατέπεσε πλησίον της πύλης του νεκροταφείου,
μόλις που φθάσας να γλείψη τας χείρας του παιδιού πριν ή εκπνεύση
προ των γονάτων του.

Συλλέξαντες δι' εράνου τρεις δραχμάς κατεπείσαμεν δι' αυτών τον
νεκροθάπτην ν' αποθέση το λείψανον του Πλούτωνος εις λάκκον
σκαφέντα πλησίον του νεκροταφείου, αφού αδύνατον ήτο να ταφή εντός
αυτού διά τον λόγον ότι είχε τεσσάρας πόδας. Πολλάκις έκτοτε
αναγινώσκων όσα γράφονται περί μελλούσης ζωής έτυχε να σκεφθώ ότι,
αν αληθεύη γνώμη των πιστευόντων ότι δεν επιζή εις το σώμα πάσα
ψυχή, αλλά μόνη η πίστις, η αφοσίωσις, η αυταπάρνησις και η αγάπη
βραβεύονται εις τας αιωνίους μονάς, πολύ πιθανώτερον παρά πολλών
μεταστάντων γνωρίμων φίλων μου είνε να ευρίσκεται εκεί η ψυχή του
καλού εκείνου σκύλου.

(«Άστυ» 10 Οκτωβρίου 1893).



ΙΣΤΟΡΙΑ ΜΙΑΣ ΓΑΤΑΣ



Αν εξαιρέσωμεν τους νεοπλατωνικούς φιλοσόφους, δεν πιστεύω να
υπάρχωσιν άλλα επί γης πλάσματα όσον οι γάτοι συκοφαντηθέντα. Ως
κατά πρόληψιν και κατά παράδοσιν κηρύττονται δεισιδαίμονες,
οπτασιασταί, μυθολόγοι και ονειροπλέκται ο Πορφύριος, ο Ιάμβλιχος,
ο Πρόκλος και ο Πλωτίνος, ούτω κακίζεται και πας γάτος ως δόλιος,
άπιστος, αχάριστος και ανίκανος άλλο τι παρά τον εαυτόν του ν'
αγαπήση. Και ως εις τα λεγόμενα ονείρατα των νεοπλατωνικών
αντιτάσσεται η ασφαλής επιστήμη του Αριστοτέλους, ούτω και εις του
γάτου την κακίαν αι παντοίαι του σκύλου αρεταί. Εις προγενέστερον
έργον μου επροσπάθησα ν' αποδείξω το ιστορικώς ασύστατον της
τοιαύτης περί των Αλεξανδρινών γνώμης και, προ πάντων, πόσον είναι
άδικος η προς άλληλα σύγκρισις δύο πραγμάτων όλως ανομοίων, οία η
εμπειρία του Σταγειρίτου προς το υπερούσιον πτερύγισμα της
νεοπλατωνικής διανοίας. (141) Τούτο είναι περίπου το αυτό ως αν
υπετιμάτο εν συγκρίσει προς την πέρδικα ως μη φαγώσιμος η αηδών.
Καθ' όμοιον τρόπον κατηγορείται και ο γάτος ότι δεν γλείφει τας
χείρας του κυρίου του όταν ούτος τον δέρη, ότι δεν τρέχει άμα τον
καλέση, ουδέ στέργει να φανή χρήσιμος κυνηγών διά λογαριασμόν του,
φυλάσσων τα πρόβατά του, στρέφων επί της πυράς τον οβελόν και
προπορευόμενος με φανάριον εις το στόμα, ή καν να τον διασκεδάση
υπερπηδών ράβδους ή ορθούμενος εκ των οπισθίων ποδών. Ταύτα είναι
ακριβέστατα. Ουδείς ποτέ ούτε δι' αμοιβής ούτε διά ραβδισμών
κατώρθωσε να επιβάλη εις γάτον να πράξη όσα πράττουσιν οι σκύλοι,
οι δούλοι και οι γελωτοποιοί. Αλλ' οι τοιαύτα παρ' αυτού
απαιτούντες λησμονούσιν, ως φαίνεται, ότι εκ των συνοίκων μας ζώων
μόνον ούτος ανήκει εις το βασιλικόν γένος των αιλουροειδών
(Felins)· ότι είναι πρωτεξάδελφος της τίγρεως, του πάνθηρος και
του λέοντος, και άμεσος απόγονος του αιλούρου και του λυγκέως· ότι
έχει, ως εκείνοι, οφθαλμούς λάμποντας εις το σκότος και γνώρισμα
της ευγενείας του οξείς όνυχας συσταλτούς. Ουδέ φαίνονται κάλλιον
της φυσιολογίας μελετήσαντες την ιστορίαν. Εκ ταύτης θα εμάνθανον
ότι κατά τους αρχαίους εκείνους χρόνους, ότε εθεοποιείτο το κάλλος
του σώματος και το σθένος της ψυχής, πλειστάκις ηξιώθη ο γάτος
θείων τιμών. Οι Αιγύπτιοι τον ελάτρευσαν ως Απόλλωνα υπό το σχήμα
γατοκεφάλου νεανίσκου και την γάταν ως θεάν του έρωτος και του
κάλλους. Η ευμορφία τω όντι των γυναικών εξετιμάτο παρ' αυτών κατ'
ακριβή αναλογίαν της ομοιότητος προς τα αιλουροειδή, του
σπινθηρισμού των οφθαλμών, της λειότητος του δέρματος, του ροδίνου
χρώματος των ρωθώνων, της ελαφρότητος του πατήματος, της χάριτος
και της ευκινησίας. Προς κατάκτησιν τοιούτων προσόντων αφιερούντο
κατά τον Διόδωρον νηπιόθεν αι κορασίδες εις την θεάν Γαλήν, διά
της αναρτήσεως εις τον τράχηλον μεταλλίου φέροντος την εικόνα της
Αιγύπτιας Αφροδίτης, κατά δε τον Διόδωρον, οσάκις απέθνησκεν εντός
αιγυπτιακής οικίας γαλή, έκοπτον οι κάτοικοι εις ένδειξιν πένθους
την κόμην. Μετά τους Αιγυπτίους ελάτρευσαν οι Άραβες εις τους
αυτούς τόπους το είδωλον του «Χρυσού Γάτου», ουδ' έπαυσαν μετά την
αποκάλυψιν του ενός Θεού να τον κηρύττωσι το κάλλιστον μετά τον
άνθρωπον δημιούργημα, αντιτάσσοντες αυτόν ως σύμβολον καθαριότητος
και ευγενείας εις τα λοιπά ζώα και μάλιστα τον σκύλον. Αλλά την
αληθή αυτού υπεροχήν φαίνονται κατανοήσαντες κάλλιον παντός άλλου
λαού οι κατακτηταί του αρχαίου κόσμου Σουηβοί και Βανδήλοι, οι
αναγράψαντεςεις τας πολεμικάς αυτών σημαίας το ομοίωμα τον γάτου,
ως του μόνου πλάσματος, το οποίον δύναται μεν να ημερωθή, όχι όμως
και να υποδουλωθή.

Τοιούτος ων μόνον ως ισότιμος του οικοδεσπότου στέργει ο γάτος να
φιλοξενηθή παρ' ημίν. Αλλ' αν δεν δέχεται ως τ' άλλα ζώα να
δουλεύση, έπεται άρα εκ τούτου, ότι δεν δύναται ούδ' ως φίλος ν'
αγαπήση; Ο τοιούτος ισχυρισμός αδύνατον είνε να στηριχθή εις τα
διδάγματα της πείρας. Το περί γάτου πολύκροτον άρθρον του Βυφών,
το υπό τοσούτων αναμασηθέν ψιττακών, ουδέν άλλο απ' αρχής έως
τέλους είνε παρά συρραφή συκοφαντιών. Δεν ενθυμούμαι τιςκριτικός,
θέλων να ονειδίση τον Πλούταρχον ως ανακριβή, έφθασε να είπη περί
αυτού, ότι θα ήτο ικανός να διηγηθή ότι ενίκησαν οι Αθηναίοι τον
Φίλιππον εν Χαιρωνεία, αν τούτο ηδύνατο να καταστήση την περίοδον
αυτού στρογγυλωτέραν. Τοιαύτη μομφή θα ήρμοζε πολύ μάλλον εις τον
Βυφών, όστις περί ουδενός άλλου φροντίζων παρά πώς να διαστρέψη ως
ρήτωρ, δεν εδίστατε να συγγράψη λίβελλον κατά του γάτου διά τον
μόνον λόγον ότι είχεν ανάγκην αντιθέσεως προς ανάδειξιν του
εγκωμίου του σκύλου. Εξ ίσου άδικος, αλλά τουλάχιστον
ακριβέστερος, απεδείχθη ο ευσεβέστατος Άγγλος ποιητής Βούνυαν
(Bunnyan). Ούτος εξετάζων το ζήτημα ουχί εν συνόλω, ως απήτει η
δικαιοσύνη, αλλά θεολογικώς υπό μόνην την έποψιν της ηθικής του
Ευαγγελίου, ανυμνεί τον σκύλον ως τέλειον πρότυπον πάσης
χριστιανικής αρετής και ακριβή τηρητήν των παραγγελμάτων της επί
του Όρους ομιλίας περί ταπεινότητος, λήθης των ύβρεων και αγάπης
και προς τους κακοποιούντας ημάς. Κατά τούτο έχει πληρέστατον
δίκαιον ο Βούνυαν, όχι όμως, πιστεύομεν, και όλως άδικον ο γάτος
μόνον τους αγαπώντας αυτόν ν' αγαπά. Η κατάκτησις της καρδίας του
δεν είνε βεβαίως ευχερές έργον. Ο θέλων ν'αγαπηθή παρ' αυτού δεν
αρκεί να τον καλοθρέψη και να τον περιποιήται, αλλά πρέπει και να
μη λησμονή ότι ρέει εις τας φλέβας του αίμα βασιλικόν,
προσφερόμενος προς αυτόν μετά της δεούσης ευλαβείας. Φύσει ων
αριστοκρατικός αποστρέφεται ο γάτος την υπερβολικήν οικειότητα,
την αδιακρισίαν και ιδίως πάσαν αξίωσιν περιορισμού της απολύτου
αυτού ανεξαρτησίας. Υπεραγαπά μεν τας θωπείας, αλλά μόνον όταν έχη
όρεξιν αυτών. Αρέσκεται να πηδά εις τα γόνατά μας, όχι όμως και να
συλλαμβάνεται αγροίκως εκ του τραχήλου, διά να τοποθετηθή επ'
αυτών ως δέμα· προσκαλούμενος ουδέποτε έρχεται αμέσως ή κατ'
ευθείαν, αλλά μετά τινα αναβολήν και δι' ελιγμού, ωσεί θέλων ν'
αποδείξη ότι προσήλθεν ως φίλος αυθορμήτως και ουχί ως δούλος
υπακούσας εις προσταγήν. Πολύ μάλλον και του σκύλου και παντός
άλλου ζώου ευχαριστείται να μένη μακράς ώρας εις τον κοιτώνα μας,
αναπαυόμενος παρά την εστίαν ή επισκοπών τους διαβάτας εκ του
παραθύρου, αλλά θεωρεί προδοσίαν το να μη ανοιχθή εις αυτόν αμέσως
η θύρα, άμα επιθυμήση να εξέλθη. Υπέρ παν όμως άλλο βδελύσσεται
τους διακόπτοντας την σειράν των συλλογισμών του όταν ονειροπολή ή
τον ύπνον του όταν κοιμάται. Τούτο κάλλιστα εγνώριζεν ο προφήτης
Μωάμεθ, όστις σπεύδων ημέραν τινά να μεταβή εις την εσπερινήν
προσευχήν επροτίμησε να κόψη διά ψαλλίδος την άκραν του ενδύματος
του, παρά να ταράξη την ανάπαυσιν του επ' αυτού απoκοιμηθέντος
ευνοουμένου του γάτου.

Εις τους ούτως αγαπώντας αυτόν ίσην ανταποδίδει και ούτος αγάπην,
ως δύνανται να μαρτυρήσωσιν όσαι υιοθέτησαν γάτους γεροντοκόραι
και μετ' αυτών η εκλεκτή φάλαγξ των πάσης εποχής και χώρας
επισήμων ανδρών. Αξιοσημείωτον τω όντι είνε ότι οι πλείστοι τούτων
και ιδίως οι έξοχοι διπλώμαται, συγγραφείς, ποιηταί και
καλλιτέχναι επροτίμησαν του σκύλου τον γάτον. Παραλείποντες τους
αρχαίους αρκούμεθα να μνημονεύσωμεν τον Καρδινάλιον Ριχελιώ, τον
Κολβέρτον, τον Μονταίγνιον, τον Χόφμαν, τον Φοντενέλλον, τον
Γεράρδον Δόου, τον Λόπε δε Βέγας, τον Σατωβριάν, τον Εδγάρδον
Πόου, τον Θεόφιλον Γωτιέ, τον Χάρτμαν και τον Βωδελαίρον, οίτινες
πάντες ηγάπησαν τους γάτους των περιπαθώς και αντηγαπήθησαν παρ'
αυτών ολοψύχως. Ουδ' είναι ανάγκη ν' ανατρέχωμεν προς απόδειξιν
της ανταποδόσεως ταύτης εις άλλους καιρούς και τόπους, αφού
οικείον και πρόσφατον έχομε το παράδειγμα του γιγαντιαίου εκείνου
λευκού γάτου του αιδίμου Κουμουνδούρου όστις, αν και ήτο η εποχή
των ερώτων, ουδ' επί στιγμήν απεμακρύνθη του προσκεφαλαίου του
κατά την πολιήμερον προς τον θάνατον πάλην, και έπειτα επήγε ν'
αποθάνη κ' εκείνος εκ της λύπης εις μίαν γωνίαν, και οι σκύλοι του
μακαρίτου εξηκολούθουν να τρώγουν, να πίνουν και να γαυγίζουν και
θερμότατοι φίλοι του μετέβαινον να προσκυνήσωσι τον κ. Τρικούπην.

Την προς τους γάτους συμπάθειαν των συγγραφέων και καλλιτεχνών
επεχείρησάν τινες να υποτιμήσωσιν, ονομάζαντες αυτήν διαστροφήν,
ως την όρεξιν όζοντος τυρού, αώρων οπωρών ή υπερωρίμων εταιρών. Το
βέβαιον είναι ότι αν έλειπεν ο γάτος θα ήτο καταδικασμένος ο
αγρυπνών συγγραφεύς εις απόλυτον μοναξίαν, αφού ουδενός άλλου
πλάσματος δύναται να συμβιβασθή η συντροφία μετ' αδιαταράκτου
διανοητικής εργασίας. Οι σκύλοι ή απασχολούσι παίζοντες θορυβωδώς
ή κοιμώνται ως ασπάλακες, και τότε είνε ως να μη υπήρχον. Μόνος ο
γάτος ηξεύρει ν' ακινητή επί ολοκλήρους ώρας εις γωνίαν της
τραπέζης, στηρίζων ως Αιγυπτία Σφιγξ την κεφαλήν επί των
εμπροσθίων ποδών και προσηλών το βλέμμα εις τον μελετώντα, ως αν
ενδιεφέρετο εις το έργον αυτού. Πλειστάκις φαίνεται μαντεύων την
ιδέαν την καταβαίνουσαν από του εγκεφάλου εις την άκραν του
καλάμου του γράφοντος και προτείνει τον πόδα «ως αν ήθελε να την
συλλάβη». Όταν δ' επί τέλους βαρυνθή την ακινησίαν εγείρεται τότε
ησύχως, τανύει την ελαστικήν του ράχιν εις σχήμα βυζαντινής αψίδος
και αρχίζει ήσυχον περίπατον διά των λεξικών και των
μελανοδοχείων. Γνωστόν είνε, ότι ο σκύλος του Νεύτωνος Αδάμας
ανατρέψας τον λύχνον επί σωρού χειρογράφων έγινε παραίτιος ν'
απωλεσθή ο καρπός πολυετούς μελέτης. Αλλ' εκ της περιφοράς του
γάτου επί της τραπέζης ουδείς απειλείται κίνδυνος χύσεως, ούτε
μελάνης ούτε πετρελαίου. Το βάδισμα του ενθυμίζει τον επί αυγών
χορόν των Ισπανίδων ή τους Ομηρικούς εκείνους, τους τρέχοντας δι'
αγρών και λειμώνων χωρίς να θραύσωσιν ούτε τους στάχεις, ούτε τα
κρίνα. Άλλοτε πάλιν, αφού διά μακράς εργασίας μεταδώση στιλπνότητα
κατόπτρου εις το ατλάζινον αυτής δέρμα, προσέρχεται η γαλή να
προσφέρη εαυτήν ούτω καλλωπισθείσαν εις τας θωπείας του κυρίου
της. Αι ενδείξεις της αγάπης της ουδέν έχουσι κοινόν προς την
θορυβώδη προπέτειαν των κυνών, αλλ' αριστοκρατικήν τινα επιφύλαξιν
και σεμνότητα, υπεραρέσκουσαν εις τον καλλιτέχνην, όστις, αν είνε
πράγματι τοιούτος, μισεί και αποστρέφεται υπέρ παν άλλο την
επίδειξιν, τον στόμφον και την αισθηματικήν κοινοτοπίαν. Δύσκολον
δε φαίνεται να μη θεωρήσωμεν την επίμονον προς στίλβωσιν του
τριχώματος αυτού εργασίαν του γάτου, ως πολύτιμον εις τους
γράφοντας υπόμνησιν, ότι ίσον πρέπει και ούτοι να καταβάλλωσι
κόπον προς τέλειον του ύφους των ομαλισμόν. Ζητών συγγνώμην διά
την και υπέρ του ιδικού μου γάτου περιαυτολογίαν, τολμώ να
προσθέσω εις τ' ανωτέρω και το εξής ιδιαίτερον αυτού προσόν, ότι
οσάκις βλέπει επί πολλήν ώραν την χείρα μου ακινητούσαν εξ
ανικανότητος να συρράψη άλλην περίοδον μετά της προηγουμένης,
ερχεται τότε και απλώνεται επί του χειρογράφου μου μακρύς πλατύς,
ως αν ήθελε να με ειδοποιήση, ότι προτιμότερον είνε να υπάγω να
κοιμηθώ παρά να επιμένω γράφων φράσεις υπνωτικάς.

Απορίας άξιον είνε πώς ουδείς φυσιοδίφης έτυχεν ακόμη να
παρατηρήση την εις μόνον το γένος των οικιακών αιλούρων
παρατηρουμένην προφανή του θήλεος υπεροχήν. Η γάτα είνε ανωτέρα
του γάτου, όσον τουλάχιστον η Πολωνίς του Πολωνού. Η υπεροχή αύτη
πρέπει ίσως ν' αποδοθή εις το ότι το ζώον και το έθνος τούτο,
έχουσιν αμφότερα χαρακτήρα φύσει θηλυκόν, οξύν, ευπαθή,
ευερέθιστον, ιδιότροπον, φιλήδονον, ράθυμον και αισθηματικόν, τα
δε γυναικεία ταύτα προσόντα επόμενον εινε ν' αναδεικνύωνται
εναργέστερα και λαμπρότερα εις τας θηλείας. Διά τον αυτόν λόγον,
διά τον οποίον υπερέχει ο εμβριθής Άγγλος την Αγγλίδα κατά την
εμβρίθειαν, έπρεπε να εινε και ο εύχαρις Σλάβος κατώτερος της
γυναικός του κατά την χάριν. Αγνοώ κατά πόσον αληθεύουσιν όσα
διηγούνται ο Καραμζίνος και ο κακόγλωσσος Καζανόβας περί του
δεσποτικού χαρακτήρος και των ελευθέρων ηθών των μεγάλων δεσποινών
της Πολωνίας, βέβαιον όμως είνε ότι η γάτα καταχράται κάπως την
υπεροχήν αυτής. Εις ουδένα άλλον υποτάσσεται πλην της ορέξεως
αυτής ζυγόν· δεν θέλει δεσπότην, αλλ' αρέσκεται να σύρη όπισθεν
της ουράς της υπόδουλον σμήνος λατρευτών. Και όμως ούσα το
ηδυπαθέστατον των ζώων είνε συγχρόνως και το μόνον το προικισθέν
υπό του δημιουργού διά του ανθρωπίνου αισθήματος της αιδούς.
Ουδείς είδε ποτε γάταν παραδιδομένην εις ερωτικάς περιπτύξεις υπό
το φέγγος του ηλίου και τα βλέμματα παντός διάβάτου, ως πράττουσιν
αι σκύλαι, αι όρνιθες, αι αίγες και τ'άλλα αδιάντροπα κτήνη, αλλά
ζητεί το σκότος της νυκτός και την μοναξίαν απατήτων κορυφών. Διά
τούτο πιθανώς εξωμοιώθη εν Αιγύπτω όχι μόνον προς την Αφροδίτην,
αλλά και προς την αιδήμονα Άρτεμιν, την λαθραίως επισκεπτομένην
επί των ακρωρειών του Λάκμονος τον φίλον της ποιμένα. Όσοι
ανέγνωσαν βιβλία νευρολόγων κάλλιστα γνωρίζουσιν, ότι είς τινας
εξόχως ευπαθείς φύσεις μεταβάλλεται ενίοτε εις αίσθημα οδύνης η
υπερτάτη έντασις της ηδονής. Τοιαύτην υπερευαισθησίαν πρέπει να
υποθέσωμεν υπάρχουσαν και εις την γαλήν, της οποίας οι ερωτικοί
στεναγμοί ηχούσι πολλάκις εις την ακοήν των αγρυπνούντων ως γόοι
σφαζομένης. (142) Άλλη απόδειξις της εξαιρετικής παρ' αυτή
αναπτύξεως του νευρικού συστήματος είναι η κλίσις προς την
μουσικήν. Την μελομανίαν ταύτην εξηκρίβωσαν επιστημονικώς ο Γρέυ,
ο Λεκλέρκ και άλλοι διάσημοι φυσιοδίφαι, κατά δε τον Τουσενέλ η
συγκίνησις, την οποίαν προξενούσιν είς τινας γαλάς αι λιγυραί
μελωδίαι, φθάνει ενίοτε μέχρι λιποθυμίας. Η ομοιότης εν γένει της
γάτας προς φιλήδονον δέσποιναν ή και αριστοκρατικήν εταίραν
φαίνεται υπό πάσαν έποψιν τελεία. Όπως αι κυρίαι με τας καμελίας,
ούτω και αυτή αγαπά να μεταβάλλη την νύκτα εις ημέραν, το πρωινόν
εξάπλωμα παρά την εστίαν, τους χνοώδεις τάπητας τους
προφυλάσσοντας τους ροδίνους πόδας της από την υγρασίαν, τον
πολύωρον καλλωπισμόν, τα αρώματα, το ανθόγαλα, τας θωπείας, τα
σπαράγγια, τα μαλακά ανάκλιντρα, τα μετάξινα παραπετάσματα και
ιδίως τα τρίχαπτα, τας φούντας και τα κρόσσια προς άσκησιν εις το
σπάραγμα των στιλπνών αυτής ονύχων.

Τοιαύτη ακριβώς ήτο η ηρωίς του παρόντος διηγήματος Συριανή γάτα,
συνυπότροφός μου εις το ήδη μνημονευθέν Λύκειον του Ευαγγελίδου
και φέρουσα το όνομα Σεμίρα. Το γλαυκόν χρώμα των οφθαλμών και το
τρίχρουν του τριχώματος αυτής καθίστανον πιθανήν την υπόθεσιν οτι
ήτο γένους μικτού. Ο είς εκ των γονέων της κατήγετο πιθανώς από
την Άγκυραν, ο δε άλλος από τα κεραμίδια. Πολλοί μεταξύ των
συμμαθητών μου ήσαν οι επιδιώκοντες την εύνοιαν και την συντροφίαν
της εύμορφης Σεμίρας, προ πάντων τον χειμώνα, εις τους παγερούς
κοιτώνας του Λυκείου. Τους αντιζήλους τούτους είχον κατορθώση να
παραγκωνίσω δι' ανωτέρας προσφοράς λιχνευμάτων, τεχνικωτέρου
ξυσίματος της κεφαλής και προ πάντων διά της χρήσεως του γατικού
αγαποχόρτου, της βαλεριάνας δηλ., ως την λέγουσιν οι Φράγκοι, ή
του φου, ως την ωνόμαζον οι αρχαίοι Έλληνες ιατροί, οι ουδόλως
εντρεπόμενοι, ως οι σημερινοί, να μεταχειρίζωνται ξένας ακλίτους
λέξεις. Η οσμή του χόρτου τούτου υπεραρέσκει όχι μόνον εις τας
γαλάς, αλλά και εις πολλάς κυρίας και ιδίως τας πρεσβυτέρας
Αθηναίας, ως κάλλιστα εγνώριζεν ο αοίδιμος γυναικολόγος Βενιζέλος,
ο αναμιγνύων βαλεριάναν εις όλας του ανεξαιρέτως τας συνταγάς,
όπως ο Ρηγόπουλος εις όλας του τας αγορεύσεις τον Νιαγάραν.

Χάρις εις το χόρτον τούτο και την μοναδικήν σύμπτωσιν παντοίων
άλλων ευνοϊκών περιστάσεων, υπήρξα επί τινας εβδομάδας το
ευτυχέστερον υπό τον ήλιον ανθρωπάριον. Ο διευθυντής του Λυκίου
διέσχιζε κατ' εντολήν του μακαρίτου βασιλέως Όθωνος τον
Ατλαντικόν, μεταβαίνων να κηρύξη εις τους Αμερικανούς το
ευαγγέλιον της μεγάλης ιδέας· παρά του Γερμανού μετοίκου Μπεκ,
πατρός, νομίζω, του ημετέρου βιβλιοπώλου, είχε συστηθή προ μικρού
το πρώτον της Ελλάδος δανειστήριον γαλλικών βιβλίων αντί συνδρομής
τριών κατά μήνα δραχμών και άλλας τόσας είχον δαπανήση εις
λαθραίαν προμήθειαν κηρίων. Οι δύο σύνοικοί μου παθόντες ιλαράν
ευρίσκοντο εις το θεραπευτήριον, ώστε ήμην απόλυτος κύριος του
θαλάμου μου. Η τοιαύτη μόνωσις και ανεξαρτησία είνε η γλυκυτάτη
των απολαύσεων διά δυστυχή υπότροφον σχολείου καταδικασμένον εις
άπαυστον καταναγναστικήν συγχρώτισιν με παντός είδους συντρόφους.
Εις τον θάλαμον εκείνον, παράπλευρον έχων την Σεμίραν, διήλθον τας
ευτυχεστάτας του βίου μου αΰπνους νύκτας, αναγινώσκων πρώτην φοράν
τους «Τρεις Σωματοφύλακας», τον «Μοντεχρίστον», τον «Ουσκόκ» και
τα άλλα αλησμόνητα της εποχής εκείνης έργα, τα υπερέχοντα τα
ψυχολογήματα του Βουρζέ και τα φυσιολογήματα του Ζολά, όσον η
«Νόρμα», η «Σονάμπουλα» και η «Λουκία» τα σοφά γυμνάσματα του
Αμβρουάζ Θωμά και του Σαμάρα. Εις την υπέροχον των αναγνωσμάτων
εκείνων αξίαν πρέπει να προστεθή της δωδεκαετούς μου φαντασίας η
παρθενία. Όταν μ' εκούραζεν η ανάγνωσις ή μάλλον η έντασις της
συγκινήσεως, συνεπαίζαμεν με την Σεμίραν, ή εμοιράζαμεν αδελφικώς
κουραμπιέν, τσουρέκι, χριστόψωμον ή άλλο φιλοδώρημα της καλής μου
κηδεμόνος, και η αγρυπνία παρετείνετο πολλάκις μέχρις ου αντήχει
το άσμα των σαλεπιτζήδων, των πετεινών, των λαχανοφόρων γαϊδάρων
και των άλλων προδρόμων της ροδοδακτύλου Ηούς.

Η χαριτόβρυτος εν τούτοις Σεμίρα είχε θανάσιμον εντός του Λυκείου
εχθράν. Αύτη ήτο η από τινων μηνών εκτελούσα έργα οικονόμου.
Προτιμών να σιωπήσω το όνομα της γυναικός ταύτης αρκούμαι να είπω
ότι την είχον μεταβαπτίση Λ ά μ ι α ν οι μαθηταί. Πατρίδα είχε την
Ύδραν και ηλικίαν φθινοπωρινήν. Αλβανή προφανώς το γένος, με
ανάστημα δίπηχυ και ώμους αχθοφορικούς, ωμοίαζε Λιάπην
γυναικοφορεμένον. Προς συμπλήρωσιν της περιγραφής της αρκεί να
προσθέσω ότι τας περιζητήτους υπό των αρχαίων ομοιότητας της
γυναικός προς γαλήν δεν είχεν η Λάμια παρά μίαν, όχι βεβαίως την
ευκαμψίαν, την λειότητα, την χάριν ή το ρόδινον χρώμα του χείλους,
αλλά μόνον ικανώς πυκνόν μύστακα υπεράνω αυτού. Ουδ' ήτο
χαριέστερος του προσώπου της γεροντοκόρης ο χαρακτήο. Προς
εκτίμησην αυτού δύναται να χρησιμεύση, ότι μη θεωρούσα τον μύστακα
και τα σαρανταπέντε τουλάχιστον έτη της ικανά να εμπνεύσωσιν
επαρκή σεβασμόν, εθεώρει πρέπον να προσφέρεται μετά περισσής
σοβαρότητος και αιδημοσύνης με τους ουδόλως «βλέποντας προς το
επιθυμήσαι αυτής». Ο φόβος της των ασέμνων θεαμάτων ήτο τοσούτος,
ώστε λησμονούσα ότι και αυταί αι καλογραίαι θεωρούσι τους
πάσχοντας ως ουδετέρους, ουδ' εις εξαετές παιδάριον έστεργε να
επιθέση κατάπλασμα, περί δε κλύσματος ουδέ λόγος ηδύνατο να γείνη.
Αντί όμως αυξήσεως σεβασμού ουδέν άλλο εκ της τοσαύτης επιδείξεως
σεμνότητος παρά των μαθητών απέλαβε παρά καθημερινάς πεζάς τε και
εμμέτρους διακαούς έρωτος δηλώσεις. Τας επιστολάς ταύτας, διά των
οποίων ανυμνούντο υπέρ παν άλλο των θελγήτρων της του μύστακος
αυτής αι τρίχες, έσπευδε μετ' αιδήμονος αγανακτήσεως να καταγγείλη
εις τον προσωρινόν διευθυντήν μακαρίτην Φαβρίκιον, πολυμαθέστατον
και αγαθώτατον Γερμανόν, μ' εύθυμον διάθεσιν και μύτην κόκκινην
μετά το γεύμα. Τοιούτος ων δυσκόλως κατόρθωνε να κρατήση τον
γέλωτα όταν επέπληττε τον ένοχον, εις τον οποίον επέβαλλε να
ζητήση συγγνώμην από την αξιότιμον «δεσποινίδα» ενώπιον όλων του
των συμμαθητών. Αι σκηναί εκείναι δημοσίας αιτήσεως συγγνώμης ήσαν
όντως διασκεδαστικαί. Ακριβά όμως επλήρωναν οι δυστυχείς υπότροφοι
την διασκέδασιν εκείνην. Η Λάμια ήτο τότε απόλυτος και
ανεξέλεγκτος του Λυκείου τροφοδότις, η δε τροφή ήτο μεν κατά την
καθιερωμένην φράσιν «υγιεινή και αρκούσα», αλλά, και όπως εις όλα
τα σχολεία, τα αρεστότερα του γεύματος συστατικά ήσαν ο πρόσφατος
άρτος και τα οπωρικά.

Τα τελευταία ταύτα είχε προγράψη ο φόβος της μαστιζούσης ήδη τας
Αθήνας ασιατικής ή μάλλον αγγλογαλλικής χολέρας, τα δε ψωμία
εφεύρε προς επίδειξιν οικονομικής δεινότητος η Λάμια να κλείη,
επιστρέφοντα εκ του φούρνου, επί τρεις ή τεσσάρας ημέρας εις
υψηλόν ερμάριον διά να δ α μ ά σ ο υ ν, ως αι πέρδικες και οι
φασιανοί, ευλόγως παρατηρούσα ότι τρώγεται πολύ ολιγώτερος άρτος
όταν είνε ξηρός. Η εφεύρεσις αύτη και ο περιορισμός των αλλαγών
υποκαμίσου εις δύο την εβδομάδα μετέβαλον εις αγανάκτησιν την
ευθυμίαν των μαθητών, οίτινες συνελθόντες εις μυστικόν συνέδριον
απεφάσισαν παμψηφεί ν' αναθέσωσι την εκδίκησιν αυτών εις την
Σεμίραν.

Προς κατανόησιν της εκδικήσεως ταύτης πρέπει να είπωμεν, ότι η
τόσον σεμνή εκείνη παρθένος, η καλύπτουσα, οσάκις μετέβαινεν εις
την αυλήν, με την χείρα τους οφθαλμούς διά να μη τους
σκανδαλίσωσιν οι άθλοι του πετεινού, εζήλευεν εν τούτοις τας
όρνιθας εις το βάθος της ψυχής της. Από εικοσιπέντε τουλάχιστον
ετών ουδέν άλλο ωνειρεύετο παρά τας απολαύσεις έρωτος θεμιτού και
υπό της εκκλησίας ευλογημένου. Αφού εδαπάνησεν όλον τέταρτον
αιώνος υφαίνουσα ιστούς προς άγραν συζύγου, εξηκολούθει ακόμη να
υφαίνη η ακούραστος εκείνη αράχνη. Πλην της ήδη υμνηθείσης
σεμνότητος πολλά άλλα επεδείκνυε προς επιτυχίαν του ποθουμένου
προσόντα, εργατικότητα, ολιγάρκειαν, μαγειρικήν τέχνην,
χειροτεχνήματα και νοικοκυρωσύνην, δραστηριώτερον όμως πάντων
τούτων δελέασμα ενόμιζε την επίδειξιν της κλίνης της. Αληθές είνε
ότι η κλίνη αύτη, αν και ολίγον αρχαϊκή, ήτο πράγματι αξιοθέατος,
σιδηρά, ευρύχωρος, μ' επίχρυσον άνω της κεφαλής ζεύγος
ασπαζομένων, τρυγόνων. Ακόμη πλουσιώτερα ήσαν τα στρωσίδια. Τας
άκρας της άνω σινδόνος εστόλιζε κόκκινος μαίανδρος και άλλος
πλατύτερος τα παραπετάσματα· τα εφαπλώματα ήσαν μεταξωτά και το εκ
πτερού σκέπασμα των ποδών άνωθεν κεντητόν με υπόραμμα εκ
χρυσίζοντος ατλαζίου. Εις δε τον τοίχον εθάμβωνε την δράσιν
χρυσάργυρος Παναγία μ' ερυθράν κάτωθεν κανδήλαν· ουδ' έλειπαν τα
βάγια, τα φυλακτά, οι σταυροί και η κογχύλη του Παναγίου Τάφου.
Αλλά το προ πάντων διακρίνον την κοίτην εκείνην από πάσαν άλλην
είνε, ότι ουδείς ουδέποτε ούτε νύκτα ούτε ημέραν επ'αυτής
ανεπαύθη. Η Λάμια εκοιμάτο εις παρακείμενον σοφάν, η δε ωραία
εκείνη κλίνη της εχρησίμευσε διά να γυμνάζεται εις κεντήματα, να
την καλλωπίζη, να την καμαρώνη και να την επιδεικνύη εις τους
επισκέπτας της, μέχρις ου ευρεθή ο προσφερόμενος να συναναβώσιν
ομού επ' αυτής, με την άδειαν του Δεσπότη και την ευλογίαν του
Πάπα. Ως καταλληλότατος προς τούτο εθεωρείτο από τινος χρόνου υπ'
αυτής ο παντοπώλης του Λυκείου, χήρος μισοκαιρίτης, τον οποίον
εδέχετο την Κυριακήν μετά την λειτουργίαν εις τον νυμφώνα της προς
τακτοποίηση του λογαριασμού της εβδομάδος, αφίνουσα διά το
ασκανδάλιστον ορθάνοικτον και τον χειμώνα την θύραν.

Τω καιρώ εκείνω ευρίσκετο εις την ακμήν του ο μετασχηματισμός των
Συριανών εις Ευρωπαίους, τον οποίον ωνόμαζαν, με το συμπάθειο,
ξ ε β ρ ά κ ω μ α. Αι φέσσαι και αι βράκαι εξηφανίζοντο αλλεπάλληλοι,
ως τα πρωινά άστρα, υπό τας ακτίνας του εσπερίου πολιτισμού.
Παρασυρθείς υπό τον ρεύματος επαρουσιάσθη Κυριακήν τινα και ο
Βακάλης εις την πρωινήν του επίσκεψιν μετημφιεσμένος εις Ευρωπαίον
από κορυφής μέχρι ποδών. Όπως πας άλλος νεόφραγκος, επόμενον ήτο
να φαίνεται και ούτος γελοιωδέστατος κατά τας πρώτας του
ξ ε β ρ α κ ώ μ α τ ο ς ημέρας· οι καγχασμοί των μαθητών ηκούσθησαν
έως εις το Νησάκι. Πολύ όμως διάφορος ήτο η εντύπωσις, την οποίαν
επροξένησεν η μετένδυσις εις την Λάμιαν, ήτις από της ημέρας
εκείνης ουδέν άλλο ωνειρεύετο παρά ν' απαρνηθή κ' εκείνη το
πάτριον τσεμπέρι και κοντογούνι. Ουδ' εβράδυνε να μεταβή από τους
λόγους εις τα έργα ή μάλλον εις τα εμπορικά προς προμήθειαν του
πρώτου υλικού της μεταμορφώσεως. Το μαλλινομέταξον του φορέματος,
η τότε απαραίτητος π ε λ ε ρ ί ν α, η πόλκα, το μ α λ α κ ώ φ  ή
πυγόκοσμος, ως το είχεν εξελληνίση ο καθηγητής του Συριανού
γυμνασίου κ. Φαρδούλης, τα θηλυκωτά υποδήματα και τ' άλλα
ευρέθησαν μετά σχετικής ευκολίας. Το μόνον απαιτούν μεγάλην
συλλογήν ήτο το καπέλον. Το τότε κάλυμμα της κεφαλής των κυριών
δεν ήτο, όπως σήμερον, έν τίποτε κοστίζον εκατόν φράγκα, αλλ'
υψηλόν, πλατύγυρον και πολύπλοκον οικοδόμημα, εκ χαρτονίου,
σιδήρου σύρματος, βελούδου, ανθέων και πτερών, μετέχον πύργου,
κήπου και πτηνοτροφείου. Εις την Σύρον μάλιστα εβασίλευον ακόμη αι
γιγάντειαι π α μ ί λ α ι του Λουδοβίκου Φιλίππου, καίτοι από τρία
ήδη έτη εβασίλευεν εις Παρισίους ο Λουδοβίκος Ναπολέων. Αλλ' επί
τέλους συνετελέσθη και του πίλου η κατασκευή καθ' όλους τους
κανόνας της γαλλοσυριανής τέχνης. Ήτο από βελούδον βαθυπράσινον,
και ούτε άνθη του έλειπαν, ούτε ουραί στρουθοκαμήλων. Ούτω
σαββατιανήν τινα εσπέραν, μετά πολλούς κόπους και δρόμους, ο
περίφημος πίλος ευρίσκετο εντός χαρτίνου κουτιού επί της
ιμάτιοθήκης, τα ενδύματα ηπλωμένα εν τάξει και συμμετρία επί της
παρθενικής κλίνης, και πλησίον αυτών τα στιλπνά υποδήματα και τα
μεταξωτά χειρόκτια, όλα έτοιμα διά την αυριανήν μεταμόρφωσιν της
Λάμιας εις Ευρωπαίαν. Αλλ' έτοιμη ήτο και η Σεμίρα.

Ο λόγος της τοσαύτης κατά του χαριτοβρύτου τούτου πλάσματος έχθρας
της οικονόμου ήτο, ότι ως όλαι αι γάται και μάλλον πάσης άλλης
υπερηγάπα η ιδική μας την ζέστην και το άπλωμα εις τα μαλακά.
Τούτων το άκρον άωτον δεν ηδύνατο να εύρη παρά μόνον εις την
μεγαλοπρεπή εκείνην κλίνην. Εκεί λοιπόν κατέφευγε τακτικά κατ'
απόγευμα ακριβώς μεταξύ του εφαπλώματος και του σκεπάσματος των
ποδών, έχουσα ατλάζι υπό την κοιλίαν και πίπουλον επάνω εις την
ράχιν. Η Λάμια μίαν μόνην πρώτην και τελευταίαν φοράν επέτυχε να
την συλλάβη ανύποπτον και να την δείρη ανηλεώς. Αλλ' ουδέν άλλο
κατώρθωσε διά της ράβδου της να την διδάξη, παρά μόνον να
φυλάττεται, ουχί όμως και ν' απέχη του μεταξοστρώτου εκείνου
παραδείσου. Έκτοτε εξηκολούθουν καθημερινώς της γάτας αι υπό το
σκέπασμα κατακλίσεις και της γυναικός αι μάταιαι καταδιώξεις. Η
τοιαύτη καθ' εκάστην και κατά την αυτήν σχεδόν ώραν μονομαχία
συγκατελέγετο μεταξύ των τακτικών διασκεδάσεων των υποτρόφων. Η
Λάμια, παραμονεύουσα παρά την θύραν, ευθύς άμα παρετήρει υψούμενον
επί της πεδιάδος της κλίνης τον λόφον τον αγγέλλοντα την παρουσίαν
της Σεμίρας υπό το πίπουλον, επλησίαζεν ακροποδητί, με την ελπίδα
να την καταφθάση κοιμωμένην αλλά καθ' ην ακριβώς στιγμην υψώνετο
το σκουπόξυλον, απετίνασσε το πονηρόν ζώον το σκέπασμα και εξώρμα
δι' ενός πηδήματος εις υψηλόν ράφι. Αν δε και εκεί απειλείτο διά
βλημάτων, ηδύνατο τότε κατ' αρέσκειαν είτε να κράξη εις βοήθειαν
τους μαθητάς είτε να ζητήση άσυλον επί τα κεραμίδια, δι' αφράκτου
τινός φεγγίτου χρησιμεύοντος εις φωτισμόν του γείτονος σκοτεινού
διαδρόμου.

Την αξιομνημόνευτον εκείνην εσπέραν ο υποδειχθείς διά λαχνού
συνωμότης, ωφελούμενος της στιγμής, καθ' ην υπέβαλεν η οικονόμος
την συνήθη έκθεσίν της εις τον διευθυντήν, εισήρχετο λαθραίως εις
τον κοιτώνα της, έπραττεν εκεί υπό το φως της καντήλας τα
προαποφασισθέντα και κατώρθωνε να εξέλθη απαρατήρητος. Οι άλλοι
παρέμενον εις τον διάδρομον και το εστιατόριον, διότι επλησίαζεν η
ώρα του δείπνου. Πριν ή σημάνη τον κώδωνα αυτού ήνοιξεν η Λάμια
κατά το σύνηθες την θύραν του κοιτώνος της διά να παρατηρήση αν
ήσαν εν τάξει τα πάντα, και ιδίως τα αυριανά της στολίδια. Αλλ'
εις το μέσον της κλίνης υψώνετο θεόρατος και ολοστρόγγυλος ο
λόφος, ο σημαίνων ότι το τρισκατάρατον ζώον εύρε και πάλιν τρόπον
να χωθή υπό το σκέπασμα. Η Αλβανή εδάγκασε το χείλος της και
εκύτταξεν ημάς αγρίως. Χωρίς ουδέ λέξιν να είπη απέβαλε τα συρτά
της κουντούρια και σφίγγουσα διά της μιας χειρός το σκουπόξυλον
και διά της άλλης την καρδίαν της, διά να κατασιγάση τους παλμούς
αυτής, επροχώρησεν επί των άκρων των γυμνών της ποδών, αθόρυβος
και φοβερά ως φάντασμα, προς την κλίνην. Ήδη ευρίσκετο προ αυτής,
και ο λόφος έμενεν ασάλευτος. Η ταλαίπωρος Σεμίρα εκοιμάτο, ως
φαίνεται, την φοράν ταύτην με τα σωστά της. Η βαρεία ράβδος υψώθη
και κατέπεσεν επί του μαλακού και αναπάλλοντος αυτής σώματος άπαξ,
δις, πλειστάκις, απειράκις, ως κόπανος πλυντρίας. Μόνον κατά την
τελευταίαν στιγμήν ηκούσθη έν ήσυχον μιάου μιάου. Αλλά τούτο
εφαίνετο καταβαίνον εξ ύψους. Πάντων οι οφθαλμοί εστράφησαν προ το
μέρος εκείνο και ορθή επάνω εις το ράφι, χασμωμένη ως αν είχε
διακοπή ο ύπνος της και κάμπτουσα ως τόξον την ράχιν, επεφάνη εις
τους εκπλήκτους θεατάς υγιής και ανέπαφος η Σεμίρα.

Τί λοιπόν εκοπάνιζεν η Λάμια επί τόσην ώραν και με τόσην λύσσαν;
Ότε υπό απαίσιου κατεχομένη προαισθήματος απέσυρε με τρέμουσαν
χείρα το σκέπασμα, απεκαλύφθη υπ' αυτό αντί του πτώματος γαλής, το
ελεεινόν λείψανον γυναικείου πίλου, του πίλου της επιούσης, τον
οποίον διά των ιδίων αυτής χειρών είχε μεταβάλη εις άμορφον
πήτταν, βελούδου, χαρτονιού, ανθέων και πτερών. Ουδέ του Θυέστου,
όταν ανεκάλυψεν ότι έφαγε τα τέκνα του, υπήρξε, πιστεύω, η
κατάπληξις μεγαλειτέρα. Αλλ' η Λάμια δεν ήτο εκ των γυναικών
εκείνων αι οποίαι λιποθυμούν, αλλ' ώρμησεν ωρυομένη να μας δείρη
όλους, χωρίς εξαίρεσιν ουδ' αυτού του κ. Φαβρικίου. Εις πολλάς και
πρότερον και έκτοτε έτυχε να παρευρεθώ αγρίας σκηνάς και να ίδω
αποθηριωθείσας υπό της οργής φυσιογνωμίας, αλλ' ουδεμίαν
ενθυμούμαι φοβερωτέραν της Αλβανής εκείνης με το λυθέν τσεμπέρι
της, τας χυτάς εις τους ώμους της ψαράς τρίχας, με σπίθας εις τους
οφθαλμούς και αφρούς εις το στόμα. Θέλων να την καθησυχάση
ανήγγειλεν ο αγαθός διευθυντής ότι θα προβή την επιούσαν εις
ανακρίσεις προς ανακάλυψιν και τιμωρίαν του ενόχου. Αι ανακρίσεις
ενηργήθησαν, αλλ' αδύνατον υπήρξε να ευρεθή ο τοποθετήσας υπό το
σκέπασμα τον κοπανηθέντα πίλον. Τούτο δικαιούμεθα να θεωρήσωμεν ως
μέγα δι' αυτόν ευτύχημα, διότι τρεις ημέρας έπειτα ανεσύρετο νεκρά
εκ του φρέατος η δυστυχής Σεμίρα.

(«Άστυ» 12 Δεκεμβρίου 1893).



ΤΟ ΞΕΣΤΟΥΠΩΜΑ


Το να νυστάζη τις χωρίς να ημπορή να κοιμηθή είνε βάσανος, την
οποίαν καλώς γνωρίζουν κατά τα θερινά καύματα οι Αθηναίοι. Αν
δοκιμάση ν' αναγνώση, στερείται μετ' ολίγον της ικανότητος να
κρατή τους οφθαλμούς ανοικτούς, αλλ' ευθύς άμα σβύση το κηρίον,
τον αναγκάζει να τους ανοίξη και πάλιν η ανικανότης να κοιμηθή. Η
τοιαύτη μεταξύ νυσταγμού και αϋπνίας πάλη και τα αλλεπάλληλα
αψίματα και σβυσίματα του κηρίου παρατείνονται πολλάκις μέχρι της
πρωίας ή της εξαντλήσεως της θήκης των πυρείων. Ουδεμίαν γνωρίζω
κατάστασιν οδυνηροτέραν της νυσταλέας ταύτης αγρυπνίας, αν τύχη
μάλιστα να επιδεινώσωσι ταύτην δαγκάματα σκνιπών και κωνώπων. Εις
ταύτα προστίθενται πολλάκις και τα κέντρα της συνειδήσεως, κατά
τας τοιαύτας προ πάντων ώρας ελεγχούσης ημάς, δι' όσα έτυχε να
πράξωμεν κατά το διάστημα του βίου μας ανόητα ή κακά έργα. Το
τελευταίον τούτο έκλινα να υποθέσω ιδιαιτέραν μου ψυχοπάθειαν,
μέχρις ου έτυχε ν' ανεύρω εις την Φιλοσοφίαν του Ασυνειδήτου του
Έδ. Χάρτμαν ακριβή του ικανώς, ως φαίνεται, συνήθους τούτου
φαινομένου περιγραφήν. Το κυρίως χαρακτηρίζον την ψυχικήν ταύτην
διάθεσιν είνε ότι βλέπομεν τα πράγματα ως διά μεγεθυντικού φακού,
θεωρούντες άξια να ζυγισθώσιν εις την πλάστιγγα της τελευταίας
κρίσεως παραπτώματα, εις τα οποία θα ηρκείτο ο παπάς να επιβάλη ως
επιτίμιον είκοσι μετάνοιες και τριήμερον αποχήν από οίνου και
ελαίου, ως εκανόνισε την εξής ιδικήν μου αμαρτίαν.

Ο ήλιος εμεσουράνει κάθετος επί της κεφαλής, ενώ ανηρχόμην μετά
ομηλίκου δωδεκαετούς συμμαθητού μου τον ανήφορον τον άγοντα εις
γείτονα της Ερμουπόλεως εξοχήν καλουμένην Πισκοπιά, ή σχολαστικώς
Επισκοπείον. Ως πάντες γνωρίζουσι τα βουνά της Σύρου είνε
γυμνότερα του Αδάμ, το χόρτον είνε τελείως άγνωστον και η
βλάστησις περιορίζεται εις ψωριώσας τινός το φθινόπωρον
φασκομηλέας και ηλιοκαείς κατά το θέρος ακάνθας.

Εις απόστασιν ολίγων βημάτων προηγείτο ημών κατάξηρος κ' εκείνος
ψωραλέος όνος, σύρων επιπόνως βαρέλαν ύδατος, τοποθετημένην επί
είδους διτρόχου χειραμάξης υπό την οδηγίαν γραίας χωρικής. Το
πρόσωπον αυτής δεν εβλέπαμεν, αλλά μόνην την ράχιν, ήτις τοσούτον
είχε κυρτωθή υπό το βάρος των ετών και των μόχθων, ώστε
εσχημάτιζεν ορθήν σχεδόν με τα σκέλη της γωνίαν.

Τον όνον, την βαρέλαν και την γραίαν είχαμεν ακολουθήση μηχανικώς,
από την παρά τους πρόποδας του λόφου βρύσιν μέχρι της εγγιζούσης
κορυφής αυτού, ασθμαίνοντες και άφωνοι εκ της ζέστης και του
καμάτου. Ο πυρακτωμένος κονιορτός έκαιεν ως θερμή στάκτη τας
πτέρνας των ποδών μας, ενώ ετύφλωνε τους οφθαλμούς μας των λευκών
βράχων η ακτινοβολία. Παντός είδους μύγαι εβόμβουν περί την
κεφαλήν μας και αι ακρίδες επερίμεναν σχεδόν να τας πατήσωμεν, διά
να τιναχθώσι δι' ενός πηδήματος εις μακράν απόστασιν, ανοίγουσαι
ως ριπίδιον τα κόκκινα ή γαλανά των πτερά.

Η γραία έσυρε πάντοτε το καπίστρι, ως να ήθελε να βοηθήση την
επίπονον πρόβασιν του ασθμαίνοντος υποζυγίου της· οι κακώς
προσηρμοσμένοι τροχοί έτριζαν πενθίμως και το επ' αυτών βαρέλιον
εξηκολούθει να ταλαντεύεται προς δεξιάν και αριστεράν ως
μεθυσμένος βρακάς.

Κατ' εκείνην την στιγμήν ο μεσημβρινός δαίμων μου ενεφύσησεν
ιδέαν, ήτις μ' έκαμε να γελάσω.

 — Γιαννακό, εψιθύρισα εις το ωτίον του συντρόφου μου,
δεικνύων διά του δακτύλου το εκ στουπίου πώμα της βαρέλας·
δεν θα ήτο νόστιμον ν' ανοίξωμεν την βρύσιν;

Η ιδέα μου τόσον του ήρεσε, ώστε τον έκαμεν αμέσως να λησμονήση
την κούρασίν του· επλησίασεν επί της άκρας των ποδών εις το
βαρέλι, έθεσε την χείρα επί του υγρού σώματος, εστράφη τότε να με
κυττάξη, εξέφραξε μετά ενθαρρυντικόν νεύμα μου την οπήν και το
νερόν εξεχύθη ως κρυστάλλινος κρουνός επί της κονιορτώδους
ατραπού.

Περιττόν να είπω ότι ευθύς μετά το πραξικόπημα ευρέθη και πάλιν
πλησίον μου ο Γιαννακός, ή ότι οι τέσσαρες πόδες μας ήσαν έτοιμοι
εις φυγήν. Κατεσκοπεύαμεν την γραίαν, ήτις όμως δεν εστράφη, διά
τον λόγον ότι ήτο βαρύκους η δυστυχής.

Εφ' όσον εξηκολούθει η χύσις, το βήμα του όνου απέβαινε ταχύτερον
το κενωθέν βαρέλι αντί να βαρυταλαντεύεται ως μεθυσμένος, εχόρευεν
ευθύμως κατά τας ανωμαλίας της οδού μεταξύ των δύο τροχών, οίτινες
ανακουφισθέντες κ' εκείνοι από το υπερβολικόν βάρος έπαυσαν να
τρίζωσιν απαισίως. Μετ' ολίγον αντί να σύρεται ο όνος υπό της
γραίας, ήρχισε να σύρη εκείνος την γραίαν. Τούτο ήτο τόσον
ασύνηθες, ώστε την έκαμε να υποπτεύση ότι κάτι έκτακτον είχε
συμβή. Εσταμάτησε, αφήκε το κάρον να προχωρήση έν ή δύο βήματα και
είδε την άφρακτον τρύπαν, εκ της οποίας απέσταζαν αι τελευταίαι
ρανίδες του τόσον επιπόνως μετακομισθέντος υγρού. Τότε μόνον
έστρεψε την κεφαλήν και μας είδε και είδομεν και ημείς το πρόσωπον
της. Ωμοίαζεν εκατοντούτις, κάτισχνος, ξηρά και μαύρη ως μούμια
της Αιγύπτου. Επεριμέναμεν φωνάς, ύβρεις, κατάρας ή και
πετροβόλημα. Ουδέ λέξιν όμως μας είπεν, αλλ' ηρκέσθη να στενάξη·
αδύνατον όμως είνε να λησμονήσω το άφωνον παράπονον του βλέμματος
αυτής, όταν επέρασεν έμπροσθεν μας επιστρέφουσα να μεταγεμίση το
βαρέλι της εις την μακράν απέχουσαν βρύσιν. Τον Γιαννακόν έτυχε να
επανίδω εις την Αίγυπτον μετά είκοσιν όλα έτη και ουδ' εκείνος το
είχε λησμονήση.

(«Ποικίλη Στοά» 1898).



ΤΟ ΠΑΡΑΠΟΝΟ ΤΟΥ ΝΕΚΡΟΘΑΠΤΟΥ



Πώς έτυχε προ πολλών ήδη ετών να ενδιαφέρωμαι δι' ένα τάφον του
παρά την Βάθειαν κοιμητηρίου, τούτο δεν ενδιαφέρει ποσώς τον
αναγνώστην. Προς αποφυγήν μόνον πάσης υποψίας ότι πρόκειται περί
αισθηματικής τινος γλυκαναλατίας, δεν θεωρώ περιττόν να προσθέσω,
ότι δεν αναπαύεται υπ' αυτόν Μαρίκα τις, Ελένη ή Περσεφόνη, αλλά
καλός άνθρωπος ονομαζόμενος Αντώνης. Τούτον μετέβαινα ενίοτε να
επισκεφθώ, όχι μόνον διότι με είχεν αφήση καλάς αναμνήσεις, αλλά
και διότι με ήρεσκεν ο περίπατος εκείνος, Πλην της πεδιάδος της
Βάθειας δεν πιστεύω να υπάρχη άλλο μέρος εις τας Αθήνας, το οποίον
να προξενή εις τον θεατήν την εντύπωσιν της ευρυχωρίας. Το
Στάδιον, η συνοικία Ραγκαβά, το Βατραχονήσι και οι πρόποδες του
Λυκαβηττού είνε βεβαίως γραφικώτατοι. Το μόνον της εικόνος
ελάττωμα είνε η υπερβολική συσσώρευσις και ποικιλία των
προκειμένων εις θαυμασμόν. Πάρα πολλοί λοφίσκοι, βράχοι, φάραγγες,
χαράδραι, στήλαι, στέγαι, βυζαντινοί θόλοι και παντοία άλλα
πράγματα, σπανίως επιτρέποντα εις τον οφθαλμόν να διακρίνη πού
σμίγει το στερέωμα μετά της γης, ή τουλάχιστον να αναπαυθή επί
κάπως ομαλής επιφανείας. Εφάμιλλος της ανωμαλίας του οχήματος είνε
και των χρωμάτων η ποικιλία, το λευκόφαιον του κονιορτού, το
σιτόχρουν των αρχαίων μαρμάρων, η ώχρα του ηλιοκαούς φόρτου, ο
σπινθηρίζων υδράργυρος της θαλάσσης και αραιαί τινες πράσιναι
κηλίδες, εσπαρμέναι με φειδωλίαν Εξηνταβελώνη. Εις ταύτα πρέπει να
προστεθή, όταν κλίνη ο ήλιος προς την δύσιν, και τις εις τον
ουρανόν κατάχρηοις χρυσού, πορφύρας, σαπφείρων και αμεθύστων. Όλα
είνε βεβαίως εύμορφα, αλλά και ενθυμίζουσι κάπως την παρδαλήν
στιλπνότητα της προθήκης τον Μάϋφαρτ, πριν αμαυρώση τα χρώματά της
της δεκαετούς διαλύσεως η αγωνία.

Όλως διάφορος είνε η όψις της Βάθειας, όπου ουδέν υπάρχει το
δυνάμενον να θαμβώση την όρασιν, αλλ' ούτε να την κουράση. Κρίνων
εκ του ονόματος και της χαμηλότητος αυτής θα έκλινε να την υποθέση
τις ως είδος τι χωνίου, ενώ μόνον εκεί δύναται να εντρυφήση εις
άφρακτον ορίζοντα του Αθηναίου ο οφθαλμός. Η πεδιάς εκτείνεται
ομαλή μέχρι της ωχράς χλόης του Ελαιώνος· η διατέμνουσα αυτήν
μακρά δενδροστοιχία και οι εσπαρμένοι εις μεγάλας απ' αλλήλων
αποστάσεις χαμηλοί οικίσκοι συντελούσιν εις το να καταστήσωσι την
εντύπωσιν της εκτάσεως έτι μάλλον επιβλητικήν. Αν δε τύχη να είνε
η ημέρα φθινοπωρινή, ο ουρανός μολυβδόχρους, να σείη υγρός άνεμος
τα καλάμια, να παίζουν πάπιαι εις λίμνας σχηματισθείσας υπό
προσφάτου βροχής και να παρελαύνουν επί της βορβορώδους λεωφόρου
κοπάδια γάλλων και αμάξια μούστου και σανού, δεν χρειάζεται τότε
μεγάλη δύναμις φαντασίας διά να υποθέση τις ότι κατώρθωσε δι' ενός
πηδήματος να μετοικήση από την οδόν Αγίου Κωνσταντίνου εις
χωράφιον της Βλαχίας. Οι δε κλίνοντες να θεωρήσωσιν υπερβολικήν
την αγάπην μου προς τα ομαλά επίπεδα, τα σύννεφα, τα νερομαζώματα,
την πάχνην και την υγρασίαν, είνε ελεύθεροι να με παρομοιάσωσι με
τους αχαρίστους εκείνους Εβραίους, οίτινες, αηδιάσαντες το
επιούσιον μάννα και τα καθημερινά ορτύκια, κατήντησαν ν' αναζητώσι
τα πράσα και τα σκόρδα της Αιγύπτου.

Ουχί ολιγώτερον της τοποθεσίας αγροτική είνε και του νεκροταφείου
η όψις. Προ της εισόδου κάθηνται εις μικράν τράπεζαν δύο εύθυμοι
παπάδες συμπίνοντες μετά χωρικών και καραγωγέων ρητινίτην
παρεχόμενον υπό δύο γειτονικών οινοπωλείων, τα οποία ωνόμασαν
προσφυέστατα οι ιδιοκτήται αυτών το μεν «Ανάπαυσις» και το άλλο
«Ματαιότης». Ευθύς δ' άμα υπερβή την πύλην, ευρίσκεται ο
επισκέπτης προ μαύρου πίνακος φέροντος την επιγραφήν «Απαγορεύεται
εις τους σκύλους να εισέρχωνται, επίσης και να κόπτουν άνθη», της
οποίας η χρησιμότης φαίνεται κάπως αμφίβολος, εκτός αν υποτεθή,
ότι ξεύρουν οι σκύλοι της Βάθειας ανάγνωσιν ή συνειθίζουν να
κόπτουν άνθη. Μετά τινα βήματα εισέρχεται εις περιτειχισμένον
αγρόν, ολίγον διαφέροντα των γειτονικών ατειχίστων. Εξαιρουμένων
τω όντι ευαρίθμων τινών παρά την εκκλησίαν, ούτε στήλας βλέπεις
ούτε πυραμίδας, ούτε προτομάς, ουδ' άλλο εξέχον σύμβολον αιωνίου
ύπνου. Και αυτή η βλάστησις ουδέν έχει το αποκλειστικώς νεκρικόν.
Πολύ περισσότεραι πεύκαι και ακακίαι παρά κυπάρισσοι και ιτέαι και
κατά γης χαμόμηλα, αγκάθια και ανεμώναι. Η εντύπωσις αγρού είνε
τοιαύτη, ώστε εις γωνίαν τινά, όπου είχαν γίνη ανασκαφαί, εξέλαβα
μακρόθεν ως πεπόνια δύο η τρία λευκάζοντα μεταξύ του χόρτου
κρανία. Ουδέ πιέζουσι βαρείαι πλάκες τα στήθη των νεκρών. Οι
πλείστοι των τάφων είνε απλά κηπάρια, φυτευμένα με κόκκινα
γεράνια, κόκκινες περιπλοκάδες και κόκκινες δενδρομολόχες.

Το δε όνομα και αι αρεταί του υπ' αυτάς αναπαυομένου αναγράφονται
επί του υπερκειμένου σταυρού ή, αν τύχη η ανύμνησις αυτών πολλά
μακρά, επί φύλλου χάρτου τοποθετημένου εντός ξυλίνης θήκης,
όπισθεν υαλίου ή σιδηρού πλέγματος, ως δηλοποίησις πλειστηριασμού.
Πλην του εντύπου ή χειρογράφου επιταφίου περιέχονται εις τας θήκας
ταύτας τεχνητά άνθη, κορδέλλαι, φακιόλια, πλεξίδες και πολλάκις η
φωτογραφία του μακαρίτου ή της μακαρίτριας, ζωντανής ή
αποθαμμένης. Τα ενθυμήματα ταύτα καθιστά έτι συγκινητικώτερα η
νεαρά ως επί το πολύ ηλικία της καταλιπούσης αυτά. Εις ουδεμίαν τω
όντι άλλην ηλικίαν φαίνεται αναπτυσσόμενος τόσον πρωίμως ο πόθος
της αιωνίου αναπαύσεως. Τούτο δεν ηδυνάμεθα να το εννοήσωμεν πώς
συμβαίνει, μέχρις ού ευηρεστήθη να μας το εξήγηση ο κ.
Χατζημιχάλης, τον οποίον ηυτυχήσαμεν ημέραν τινά να συναντήσωμεν
εκεί πλησίον, επισκεπτόμενον τους ασθενείς του. Το πλήθος των
προώρων θανάτων πρέπει ν' αποδοθή εις το ότι έκτακτος και δι'
αυτάς τας Αθήνας εινε της συνοικίας εκείνης η ρυπαρότης και
πνιγηρότεραι αι αναθυμιάσεις. Διά να πεισθή τις περί τούτου, αρκεί
να περιέλθη επί τέταρτον της ώρας τας οδούς αυτής υπερπηδών
βούρκους και κοπρώνας, και εισερχόμενος έπειτα εις το νεκροταφείον
ν' αναγνώση επί μακράς σειράς σταυρών: Μαρία Μάρκου, ετών δεκοκτώ —
Χαρίκλεια Μάρκου, ετών δεκαέξ — Αναστασία Πόγγα, ετών δεκαέξ — Μαριγώ
Φλάμπουρα, ετών δεκαεννέα. — Ευτυχία Λύκου, ετών δεκαπέντε και ούτω
καθ' εξής. Εξαιρετικώς ανθηρόν είνε του Χάρωνος της Βάθειας το
χαρέμι! Εις τούτο πρέπει πιθανώς ν' αποδοθή το οξύτερον άλγος των
πενθούντων και ο ελεγειακός οίστρος των επιγραφών. Αι πλείσται
τούτων είνε έμμετροι και τόσον μακραί, ώστε μόνον απεσπασμένας
στροφάς δυνάμεθα προς εκτίμησιν αυτών να παραθέσωμεν·

  «Εδώ κοιμάται η σύζυγός μου, η πολυγαπημένη,
  Με στεναγμούς και οδυρμούς μας έφυγε η καϋμένη.
  Που είσαι, Ελένη μου; Για εύγα να σε 'δούμεν
  Κι' από τη μαύρη μας καρδιά δυο λόγια να σε 'πούμεν».

Και ολίγον κατωτέρω·

  «Διαβάτα που με θαυμασμό το μνήμα της κυττάζεις,
  Και τ' όνομά της στο Σταυρό το νεκρικό διαβάζεις,
  Ειπέ της ανθρωπότητος, ωραίε διαβάτα,
  Ότι ενταύθα κοίτεται υπό την μαύρην πλάκα».

Άξιον ομως σημειώσεως εινε ότι επί του τάφου τούτου δεν βλέπει τις
καμμίαν ούτε μαύρην ούτε άσπρην πλάκα, αλλ' αυτή είνε, ως και
πλείσται των άλλων πλακών, ποιητική μεταφορά.

Προς αριστεράν του ανωτέρω δύναται τις ν' αναγνώση υπό υάλινον
πίνακα έντυπον επιτάφιον άλλης πολυκλαύστου Ελένης αποτελούμενον
εκ δέκα όλων στροφών, οίαι αι κατωτέρω·

  «Η φιλτάτη μας Ελένη
  Απ' τα σπλάγχνα της μητρός της
  Έφυγε και πάει σ'τον Άδη
  Ετυφλώθηκε το φως της.

  Με τα εύμορφά της κάλλη
  Εις τον Άδη καταβαίνει
  Κι' ο λαμπρός της χαρακτήρας
  Πάσας νέας υπερβαίνει, κτλ»

Περισσότερον όμως ήρεσεν εις ημάς το εξής·

   «Όποιος δάκρυ χύση εις το μαύρο τούτο χώμα
   θα λούση βέργα λεμονιά με τ' άνθη στολισμένη
   Και μια ψυχή αγγελική μέσα στη γη κρυμμένη».

Αλλεπάλληλοι αποδημίαι και άλλαι φροντίδες μ' έκαμαν ν' αμελήσω
και σχεδόν να λησμονήσω επί πολλά έτη τον Αντώνην. Όταν και πάλιν
τον ενθυμήθην, επόμενον ήτο να εύρω το άσυλον αυτού κάπως
παρηλλαγμένον. Αι κυπάρισσοι είχον μεγαλώση, ο πληθυσμός των
νεκρών ήτο τετραπλάσιος και οι σταυροί τόσον πυκνοί, ώστε ολίγος
απέμενε τόπος εις τα χαμόμηλα και τας ακάνθας. Εις ταύτα πρέπει με
βαρείαν συνείδησιν να προσθέσω, ότι κατά το διάστημα της μακράς
εγκαταλείψεως ο τάφος του φίλου μου είχεν ερημωθή τελείως. Τα
ξύλινα κάγκελλα έκειντο κατά γης, αι γάστραι ήσαν ανεστραμμένοι
και ουδ' ίχνος απέμενεν επιγραφής επί του μαύρου σταυρού, τον
οποίον είχε μεταβάλλη εις κόκκινον η σκωρία. Εζήτησα τον γέροντα
νεκροθάπτην προς διόρθωσιν της αταξίας, αλλ' ως έμαθα από την
λιβανίζουσαν γειτονικόν τάφον μαυροφόραν, ούτος είχε κατατεθή προ
ετών εκεί οπού κατέθετε πριν τους άλλους. Υπήρχεν όμως διάδοχος
αυτού, του οποίου μ' έδειξε την κεφαλήν προβάλλουσαν κατά την
στιγμήν εκείνην εκ του υπογείου της οστεοθήκης. Μετά την κεφαλήν
εφάνη ο κορμός και έπειτα αι μακραί κνήμαι, των οποίων ήρκεσαν
ολίγοι διασκελισμοί να μεταφέρωσι πλησίον μου τον κάτοχον αυτών.
Εις τούτον έσπευσα να εξηγήσω ότι επεθύμουν να περιφράξη και να
περιποιηθή, επί δικαία αμοιβή, του φίλου μου το μνήμα. Ενώ όμως
ωμίλουν και αφού ακόμη ετελείωσα, δεν έπαυεν ο νεκροθάπτης να με
παρατηρή από κορυφής μέχρι ποδών, μετ' επιμονής την οποίαν δεν
ηδυνάμην να εννοήσω, αφού ουδέν βεβαίως έχει το εξαιρετικώς
περίεργον ή αξιοθέατον το υποκείμενόν μου. Η απορία μου ηύξησεν
έτι μάλλον, όταν αίφνης με ηρώτησε με πολλήν οικειότητα·

 — Δε με θυμάσαι;

Εκύτταξα τότε αυτόν με περισσοτέραν προσοχήν και δεν τον ευρήκα
εύμορφον. Υψηλός ως οβελίσκος, ξηρός ως μούμια, ηλιοκαής ως
Βεδουίνος, με κνήμας ως καλάμια και λαιμόν καμήλου, μου υπενθύμιζε
τους απαισίους εκείνους Άραβας ασκητάς, των οποίων η αιφνιδία
συνάντησις μ' έκαμε πολλάκις ν' ανατριχιάσω εις τας στενωπούς του
Καΐρου. Εφ' όσον όμως εξηκολούθουν να τον παρατηρώ, ελάμβαναν αι
αναμνήσεις μου αλλοίαν τροπήν και από την χώραν των Φαραώ με
μετέφεραν εις φαιδράν νήσον του Αιγαίου. Αντί κιτρίνου ποταμού
έβλεπα ύδατα γαλανά· αντί μιναρέδων, φοινίκων και καμήλων,
αμπέλους, ρωδιάς, αίγας, όρνιθας και χοίρους, και πολύ μάλλον παρά
με Δερβίσην του Καΐρου, εύρισκα ότι ομοιάζει ο ηρειπωμένος εκείνος
νεκροθάπτης με το φάντασμα ανθρώπου, τον οποίον είχα γνωρίση προ
χρόνων πολλών ακμαίον εις την Σύρον, με σάρκα υπό το δέρμα, με
οδόντας εις το στόμα, με μύστακα ανωρθωμένον, με λάζον εις την
ζώνην και πολλάκις γαρούφαλον εις το αυτίον. Η αναπαράστασις
αύτη συνεδέετο με φαιδράς εκδρομάς εις την Δελαγράτσιαν, με λουτρά
εις θάλασσαν χλιαράν και εύθυμα έπειτα προγεύματα εις γειτονικόν
κήπον με ψάρια τηγανητά, νεόκοπα σύκα, χλωρόν τυρίον και εύμορφον
οικοκυράν προσφέρουσαν πάντα ταύτα. Τα λουτρά, ο κήπος, η
οικοκυρά, και πλην αυτών η ωραιοτέρα βάρκα της Σύρου, ανήκον τότε
εις τον άνθρωπον εκείνον, του οποίου μόνον το όνομα δεν ηδυνάμην
να ενθυμηθώ. Επί τέλους όμως κατώρθωσα να ανεύρω και τούτο·

 — Ο Αργύρης Ζώμας! ανέκραξα τρίβων τους οφθαλμούς μου.

 — Όλος-όλος, απεκρίθη ο δυστυχής σπογγίζων τους ιδικούς του.

 — Και πώς κατήντησες εδώ;

Αντί ν' απαντήση έσφυξε τους γρόνθους του ψιθυρίζων «Ανάθεμα εις
την πολιτικήν».

Καθώς όλοι οι κακότυχοι, είχε κ' εκείνος μεγάλην όρεξιν να μου
διηγηθή την θλιβεράν του ιστορίαν. Αλλ' είχεν ήδη νυκτώση, ο
καιρός ήτον άσχημος και εκατοίκουν μακράν. Ητοιμαζόμην να τον
αποχαιρετήσω αναβάλλων εις την προσεχή μου επίσκεψιν την ακρόασιν
των παραπόνων του κατά της πολιτικής, όταν η προ πολλού υπεράνω
της κεφαλής μας αιωρούμενη βροχή ήρχισε να καταπίπτη ραγδαία. Μου
επρόσφερε τότε άσυλον εις το παράπλευρον του εκκλησιδίου παράπηγμα
και με παρεκάλεσε να του προσφέρω ολίγον ρετσινάδον ως
προφυλακτικόν κατά της υγρασίας. Το ολίγον ρετσινάδον ήτο μία όλη
οκά, την οποίαν η μονόφθαλμος υπηρέτρια του παντοπωλείου «η
Ματαιότης» ήλθε να καταθέση επί χωλής τραπέζης με δυο ποτήρια και
δρακιάν μαύρων ελαιών. Πλην της χωλής τραπέζης, υπήρχαν εκεί και
δύο χωλά σκαμνία· το σκότος όμως ήτο ψηλαφητόν, μέχρις ου άναψεν ο
φιλοξενών με μικρόν οκτάγωνον φανάριον έχον σχήμα θυμιατηρίου και
υπεξαιρεθέν πιθανώς έκ τινος απροστατεύτου τάφου.

Η θέσις μου ήτο, το ομολογώ, ικανώς αλλόκοτος και πας γνώριμός μου
θα εδικαιούτο να γελάση βλέπων με την ώραν εκείνην εις το βάθος
ερήμου κοιμητηρίου, συμπίνοντα με νεκροθάπτην υπό το φέγγος
νεκρικής κανδήλας. Εγώ όμως ουδεμίαν είχα όρεξιν να γελάσω
κατεχόμενος υπό αδιηγήτου αθυμίας. Ο άνθρωπος εκείνος μου ενθύμιζε
τας φαιδροτάτας της πρώτης μου νεότητος ημέρας και ουδέποτε
κάλλιον κατενόησα την αλήθειαν του πολυκρότου στίχου του Δάντη·

  Nessum maggior dolore
  Che ricordarsi del tempo felice
  Nella miseria.

Αληθές είνε ότι άλλος ένδοξος ποιητής ισχυρίσθη ακριβώς
τουναντίον, κηρύττων τας ευτυχείς αναμνήσεις αναφαίρετον
παρηγορίαν· κατά την ώραν όμως εκείνην τα πάντα συνώμνυον να με
κάμουν να πιστεύσω, ότι δεν ηξεύρει τι λέγει. Εκρύωνα,
εστενοχωρούμην, η βροχή εξηκολούθει να κροταλίζη επί των σανίδων
της στέγης, και το έξω βαθύ σκότος διέκοπτεν εκ διαλειμμάτων η
ωχρότης αστραπής, φωτίζουσα λίμνας βορβόρου, σειράς σταυρών και
κορυφάς κυπαρίσσων. Και του καιρού όμως και του τόπου πενθιμώτερα
ήσαν όσα ήρχισεν ο σύντροφός μου να με διηγήται.

 — Θυμάσαι, με είπε, πόσο ώμορφη ήτανε η γυναίκα μου;

 — Διατί λέγεις ήτανε; Μήπως απέθανε;

 — Ζη ακόμη, μόνον ασχήμισε, ενώ τότες ήρχουνταν από μακριά οι
Συριανοί και συ μαζύ με τους άλλους, να κάμετε πρόγευμα εις το
περιβόλι μου πολύ περισσότερο για τα ώμορφά της μάτια παρά για τα
δικά μου ψάρια. Δεν εζούλευα, γιατί την ήξευρα φρόνιμη και πως
χάνετε τον καιρό σας. Το μόνο της ελάττωμα, που πταίω κ'εγώ σ'
αυτό, ήταν πως έκαμνε πολλά παιδιά. Ένα το χρόνο οκτώ χρόνια
αραδειαστά και γυόμελα την ύστερη φορά. Και όσα περισσότερα έκαμνε
τόσον εχαλούσεν η όψη της και το κορμί της και λιγοστεύανε όσοι
ήρχουνταν να την καμαρώνουν και να καλοπλερώνουν τ' αυγά, τα
μαρούλια, τα σύκα και το τυρί μας. Άλλο κακό ήταν πού ήρχισαν να
ολιγοστεύουν τα ψάρια, αφού κατάντησαν στη Σύρα οι ψαράδες όσοι
σχεδόν και οι δικηγόροι. Εσυλλογούμουν και την πρώτη μου κόρη που
εμεγάλωνε και έπρεπε να της ετοιμάσω προίκα. Ενώ είχα αυτήν την
συλλογή, έτυχε να γείνουν εκλογές και να έλθη να ζητήση τους
ψήφους μας ένας Αθηναίος συνταγματάρχης, που είχε κάμη πολλά
χρόνια εις τη Σύρα νομομηχανικός. Ευγήκε σε περιοδεία εις τα
χωριά, και ένα πρωί εξεφύτρωσε με δυο φίλους του εις το περιβόλι
μου. Θυμάσαι που τότε ήμουνα λεβέντης. Η κόψη του λάζου μου και οι
γρόθοι μου ήταν φημισμένοι σ' όλο το βουνό, και μια μέρα εσήκωσα
για στοίχημα μια γαϊδούρα γκαστρωμένη.

Είχαμε και πολλούς συγγενείς εις τα χωριά, και το γέρο Σαλλούστρο,
το μεγάλο ταμπάκη, που τον έσερνεν η γυναίκα του από την μύτη. Όλ'
αυτά ημπορούσαν να χρησιμέψουν. Με πολλά λοιπόν καλοπιάσματα και
γλυκά λόγια μου επρότεινεν ο υποψήφιος να γείνω κομματάρχης του
και αντιπρόσωπος στην κάλπη του, κ' έπειτα θα μου έκαμνεν ό,τι
ήθελα. Θα με διώριζε σε καλή θέσι, εδώ ή στην Αθήνα, θα εγλύτωνε
τον κουνιάδο μου που είχαν στη φυλακή για λαθρεμπόριο, θα έβαζε το
γυιό μου υπότροφο και δε θυμούμαι πόσα άλλα, πού μ' έκαμναν να
βλέπω στον ύπνο μου λαγούς με πετραχήλια. Ερρίχτηκα λοιπόν
κατάμουτρα εις τον «εκλογικόν αγώνα» , καθώς τον έλεγε, εγώ και
όλοι οι δικοί μου. Το περιβόλι μου έγινεν εκλογικόν κέντρον και
από το πρωί ως το βράδυ έτρεχα να κάμω προπαγάνδα, να μοιράζω
φωτογραφίες, προγράμματα, υπόσχεσες, και όπου ήταν ανάγκη και
γροθιές. Η γυναίκα μου εμοίραζε και εκείνη φέτες καρπούζι, γλυκά
λόγια και γλυκές ματιές. Ενα βράδυ ήλθεν η καϋμένη με πολλή της
ντροπή να μου ξομολογηθή πως για να πάρη μαζύ μας ένα αντίθετο
κομματάρχη αναγκάστηκε να τον αφίση να την φιλήση και να του
υποσχεθή στα ψέμματα κάτι παραπάνω. Τόσος ήταν ο φανατισμός μου,
που της το συγχώρεσα και αυτό, με τη συμφωνία να μην το ξανακάμη,
και με τον κρυφό σκοπό να σπάσω τα κόκκαλα τον μασκαρά άμα
τελείωναν η εκλογές.

Εις τη δεύτερη περιοδεία εχάλασεν ο καιρός και έμεινεν ο
συνταγματάρχης να τον φιλοξενήσω. Αφού τον εκαλοτάγισα, με ηρώτησε
διά τα ιδιαίτερά μου και... του είπα πως το περιβόλι δίδει μικρό
εισόδημα και το κέρδος των ψαριών το τρώγει το διάφορο τον χρέους
για τις δυο βάρκες. Τότε μ' εσυμβούλεψε να πουλήσω αμπέλια και
βάρκες και ν'αγοράσω κάτις μετοχές της Πελοποννήσου που επουλούσε
εις το Χρηματιστήριον ο ανταποκριτής ενός κάποιου Γούστα από την
Αθήνα. Απ' αυτές θα έπερνα διάφορο δέκα τα εκατό, θα είχα και τη
θέσι μου και θα επάντρευα την κόρη μου μ' ένα επιλοχία που είχε
κ'εκείνος το δικό του. Αυτά μου ετσαμπούνιζεν ο καλοθελητής μου,
που ανάθεμα το σύννεφον που μου τον εξέρασε στο πτωχικό μου.

Έγειναν τέλος πάντων η εκλογές και επέτυχεν ο δικός μας,
τελευταίος όμως και μόνον μ' εννηά ψήφους παραπάνω απ'εκείνον που
ήρχουνταν κατόπιν του....

 — Τον επιλαχόντα.

 — Καθώς τον λες. Ημπορώ λοιπόν να πω χωρίς να καυχηθώ, πως αν
έλειπαν οι δικοί μου, αυτός θα ήτο ο επιλαχών. Την ημέραν που
επήγα να τον αποχαιρετήσω ευρήκα εκεί πολύ κόσμο, αγροφύλακες,
δασκάλισσες, ταμπάκηδες, φαναρτζήδες, διάκους, καντηλανάφτες,
σκουπιδοξύστες, και αυτόν ακόμη τον μπόγια των σκυλιών.

Ο βουλευτής εκρατούσεν ένα κατάστιχο κ' εσημείωνε τα ονόματα και
τί ζητούσεν ο καθένας. Όταν ήρτεν η δική μου σειρά μου είπεν ότι
δεν του περισσεύει τίποτε καλόν εις την Σύρα και να πάγω να με
βολέψη καλλίτερα εις τας Αθήνας. Εγώ θα προτιμούσα τη Σύρρα, όπου
με ήξεραν όλοι, μ' εθάμπωνεν όμως η ανωτέρα θέσι και τα γαλόνια
του λοχία. Από την άλλη μέρα ήρχισα να τρέχω για να ξεκάμω το
κτήμα, τ' ορνιθαριό, τα γίδια και τα γουρούνια μου. Εχρειάσηκεν
όμως ένας μήνας για να εύρω μουστερήδες, γιατί τότες ήθελαν όλοι
χαρτιά και κανένας δεν εγύριζε να δη χωράφια. Εξεκαθάρισα τέλος
πάντων οκτώ χιλιάδες δραχμάς, επαράλαβα τους τριάντα σιδηροδρόμους
που μ' έκαμεν ο βουλευτής ν' αγοράσω για το τέλος τον μηνός, και
την άλλη μέρα εφόρτωσα από νωρίς εις το βαπόρι τη γυναίκα και να
επτά παιδιά — τα γυόμελα είχαν πεθάνει μικρά και έπειτα εβγήκα πάλιν
έξω να ξεκαθαρίσω ένα τελευταίο λογαριασμό που'μ' απόμενε στη
Σύρα. Ετρεξα ν' αποτειχωθώ με μια χονδρή μαγκούρα πίσω από ένα
φράκτη κοντά εις το καφφενεδάκι της Άμμου, που επήγαινε κάθε βράδυ
να παίξη τάβλι ο αχρείος πού εφίλησε τη γυναίκα μου και, όταν τον
είδα να έρχεται, εξετρύπωσα σα φάντασμα, του έσφιξα το λαρύγγι διά
να μη μπορη να γκαρίση και του πασάλειψα ένα ξύλο, που θα το
θυμάται ακόμα.

Το άλλο πρωι ήμαστε εις την Αθήνα. Εβόλεψα τους δικούς μου σ' ένα
μικρό ξενοδοχείο κ' έτρεξα να εύρω το βουλευτή. Ύστερα από την
τόση αγάπη της Σύρας επερίμενα πως θα με φιλήση. Μα εις την Αθήνα
είχε γίνη σοβαρός. Μου είπεν ότι «η θέσις των υπουργικών βουλευτών
είνε δύσκολος διά το πλήθος των απαιτήσεων», θα προσπαθήση όμως να
μου εύρη μίαν μικράν θέσιν καί να περάσω μετά οκτώ μέρες. Αυτά
ξερά-ξερά, και ούτε ένα κάθισε, ούτε ένα τσιγάρο, ούτε τι κάμνει η
γυναίκα σου, ούτε ένα λόγο για την υποτροφία του γυιού μου ή της
κόρης μου το λοχία. Ήθελα να μείνω λιγάκι με την ελπίδα πως θα τα
θυμηθή, είχεν όμως πολλήν εργασίαν. Τον αποχαιρέτησα με βαρεία
καρδιά και ξαναπήγα με οκτώ μέρες. Μου είπαν πως ήτανε εις τη
Βουλή, την άλλη μέρα εις τη στρατιωτική Λέσχη, και την επομένη δεν
ξεύρω που. Τρεις όλαις εβδομάδες επήγαινα πρωί βράδυ εις το σπίτι
του και μόνο δυο φορές αξιώθηκα να του μιλήσω, χωρίς να επιτύχω να
του βγάλω από το στόμα άλλο τίποτε παρά μόνο πως φροντίζει και να
έχω υπομονή. Πώς όμως μπορούσα να έχω υπομονή, ενώ είχα επτά
παιδιά να ταγίσω; Εις το βρωμόχανο όπου εκονεύαμεν μούχλα,
στενοχώρια, κορέοι, φαγί με ξύγκι και έξοδα δέκα δραχμάς την
ημέρα. Η αλήθεια είνε ότι ήμαστε και εννέα ανομάτοι, όλοι με γερά
δόντια. Επέρασαν άλλες δέκα πέντε μέρες χωρίς τίποτις να γίνη. Τα
λίγα μου χρήματα ετελείωσαν καί είχα και χρέος εις το ξενοδοχείον.
Η μεγαλείτερη όμως σκάση μου ήταν όταν έβλεπα εις τες εφημερίδες,
πως οι άλλοι Συριανοί κομματάρχες είχαν όλοι διορισθή άλλος
αστυνόμος, άλλος εισπράκτορας, άλλος ζυγιστής εις το τελωνείο και
ο μασκαράς που έδειρα, τροφοδότης εις το Λαζαρέτο. Μόνον η δική
μου σειρά δεν ημπορούσε να έλθη.

Τούτο μου το εξήγησεν ένα πρωί ο ξενοδόχος. «Εκείνους, μου είπε,
που μένουν εις την Σύρα, τους έχει ανάγκη για την επιρροήν του,
ενώ συ εδώ τι καλό ή κακό μπορείς να του κάμης, έρημος σε ξένο
τόπο; Πολύ φοβούμαι πως σε περιπαίζει». Όταν το ήκουσα το αίμα μου
ήρχισε να βράζη και έτρεξα εις του βουλευτή με την απόφασιν να του
ομιλήσω παλληκαρίσσια, να του πω πως δεν μπορώ πλιά να περιμένω,
γιατί εσώθηκε το χαρτζιλήκι μου και η υπομονή μου. Πηγαίνοντας
ετοίμαζα το λόγο μου και ανέβηκα δύο-δύο τα σκαλοπάτια να του τον
ξεφωνήσω. Ευρήκα το σπήτι άδειο, τα παράθυρα ανοιχτά και μόνον ένα
αξυπόλητο στρατιώτη, που εσφουγγάριζε τα πατώματα κ' εμιλούσεν
ελληνικά. Απ' αυτόν έμαθα «ότι ο κ. συνταγματάρχης απεστάλη υπό
της Βουλής εις την Θεσσαλίαν προς μελέτην των υδραυλικών έργων και
θα διατρίψη εκεί σε ένα μήνα και περισσότερον». Ένα μήνα! ενώ είχα
καταντήση να μετρώ εις τα δάκτυλα τες ημέρες ακόμη και τες ώρες!
Το απόγεμα επούλησα με το ζύγι το ολίγο μας ασημικό, ξεχρώστησα
τον ξενοδόχο κ' επήγαμε να καθίσωμε σ' ένα χαρβαλωμένο καλύβι που
νοίκιασα δεκαπέντε δραχμές το μήνα κοντά εις το Αστεροσκοπείο.

Μας απόμειναν οι τριάντα σιδηρόδρομοι. Μα αυτούς είχαμε κάμη
τάξιμον να μη τους αγγίξωμεν, να τους φυλάγαμε για προίκα των
κορών μας. Έτυχεν όμως ν' αρρωστήση η μεγάλη, και να χρειασθή
γιατρό, ζουμί, στρώμα, φανέλλα και σκεπάσματα ζεστά.
Εσυλλογιστήκαμε τότε πως κάλλια πάλι ήτανε να λιγοστέψη η προίκα
της παρά να την πάρη ο χάρος, ας είναι και χωρίς προίκα. Έβγαλα με
βαρειά καρδιά τρεις μετοχές από την κασέλα μου να δώσω να τις
πουλήσουν εις το Χρηματιστήριον.

Εμπρός εις την πόρταν ήταν ένας μαυροπίνακας με τις τιμές του
χαρτιού, και οι σιδηρόδρομοι ήτανε σημειωμένοι δραχμές εκατόν δέκα
πέντε! Έμεινα ασβολωμένος. Ούτε το μισό της τιμής που τους είχα
πάρη προ δυο μήνες! Αρώτησα ένα μεσίτη, ελπίζοντας ακόμη πως μ'
εγέλασαν τα μάτια μου ή πως είναι στον πίνακα λάθος. «Δεν είνε,
μου είπε, λάθος, μόνον είνε η χθεσινή των τιμή. Σήμερα έχουν μόνον
ενενήντα». Ο άνθρωπος με είδε τόσο χλωμό πού μ' ελυπήθηκε και μ'
επήρε εις το πλαγινό καφφενείο να πιω ένα ρακί. Εκεί μέσα σύχισι
και βοή πολλή. Άλλοι έλεγαν πως είνε πανικός και πως θα περάση,
και άλλοι πως οι σιδερόδρομοι και τ' άλλα χαρτιά του Γούστα δεν
αξίζουν τίποτε και θα καταντήσουν γρήγορα εις το τίποτις. Τρεις
όλες εβδομάδες ηρχόμουν πρωί και βράδυ εις το χρηματιστήριο να να
ιδώ τι τρέχει. Η καρδιά μου κτυπούσε σαν κουδούνι και προτού να
σηκώσω τα μάτια εις τον πίνακα έκαμνα το σταυρό μου και έταζα κερί
εις όλους τους αγίους, να με αξιώσουν να ιδώ σημειωμένη καλλίτερη
τιμή. Τίποτις όμως δεν ωφελούσεν. Από ενενήντα δραχμές εξέπεσαν
την άλλη μέρα εις ογδοήντα δύο, κ' έπειτα εβδομήντα, πενήντα,
σαράντα, είκοσι, έως ότου δεν τους ήθελε πια κανένας σε καμμιά
τιμή. Δε σου λέγω τι νύκτες περνούσα. Δεν κατώρθωσα όχι να κοιμηθώ
αλλ' ούτε καν να σταθώ στον ίδιο τόπο πέντε λεπτά. Πού όμως τόπος
για περίπατο εις την τρύπα όπου είμαστε στιβασμένοι ο ένας απάνω
στον άλλο; Γιά να μην κόψω εις τους δικούς μου τον ύπνο, αφού τους
ελιγόστεψα το ψωμί, επερίμενα να κοιμηθούν, κ' έπειτα εύγαινα να
ξεθυμάνω εις τα ερημοτόπια τριγύρω της καλύβας μας.

Ήταν Γεννάρης, κι' ούτε κρύο έννοιωνα ούτε βροχή ούτε κούρασι
καμμιά, αφού εξενύκτιζα εις τα βουνά. Μ' έτρωγεν η ανησυχία του τί
θα γίνωμεν και η φούρκα, όταν εσυλλογούμουν πως είκοσι χρόνια
ξυπνούσα πρι φέξη, με τη ψύχρα και τη φουρτούνα, για να μαζέψω μία
μία με το ψάρεμμα και το σκάψιμο της λίγες χιλιάδες δραχμές που μ'
έφαγαν οι αχρείοι σ' ένα μήνα.

Μια νύκτα μ' επαραμόνεψεν η γυναίκα μου οπίσω από την πόρτα, κι'
όταν εγύρισα την αυγή, ήρχισε να με βρίζη πως παίζω και παραλώ.
Αναγκάστηκα τότε να της τα πω όλα. Έπειτα το μετάνοιωσα, γιατί
πάλι καλλίτερες ήτανε η βρισιές παρά τα κλάμματα της
δυστυχισμένης. Ένα-ένα αποπουλήσαμε τα λίγα πράμματα που μας
απόμεναν, τα χαλιά, τους τετζερέδες, τα καλά ρούχα και αυτό το
χρυσοκέντητο νυφικό μας πάπλωμα. Σου είπα πως δεν γνώριζα κανένα.
Αφού του κάκου εγύρεψα άλλη δουλειά, επήρα μια μέρα ένα σχοινί,
όχι να κρεμασθώ, κ' επήγα να σταθώ εμπρός εις την Καπνικαρέα με
τους Μανιάτες. Ο πρώτος της Σύρας λεβέντης έγινα χαμάλης! Με τα
λίγα που εκέρδιζα κατόρθωνα να μην πεθάνωμεν, όχι όμως και να μη
πεινούμεν. Επείνασες συ ποτέ σου;

 — Πολλές φορές, όταν δεν ήξερα το μάθημα μου και μ' άφινεν ο
δάσκαλος νηστικό.

 — Μη χωρατεύης με τη δυστυχία. Πείνα θα πη δυο μούχλα ψωμιά από το
μπαγιατοπάζαρο για εννέα ανθρώπους. Το μισό του μισού απ' άσο
χρειάζεται για να χορτάσουν, όταν μαζί με το ψωμι δεν τρώνε άλλο
τίποτες παρά αγριόρροκες και φασκόμηλα που εμάζευαν τα παιδιά εις
το βουνό. Όποιος δεν χορταίνει αργεί να κοιμηθή και δεν έχει ήσυχο
ύπνο. Πολλές φορές τ' άκουα να παραμιλούν ωσάν να ωνειρεύουνταν
μεγαλείτερα κομμάτια ψωμί.

 — Το όνειρο του ψωμιού το επήρες από την «Κόλασι» του Δάντε.

 — Το Δάντε δεν τόνε ξέρω. Ξέρω μόνο πως δεν υπάρχει χειρότερη
κόλασι, παρά να βλέπης να υποφέρουν εκείνοι που αγαπάς και να μη
μπορής να τους βοηθήσης. Ένα πρωί τέλος πάντων είδα στην εφημερίδα
ότι εγύρισεν ο συνταγματάρχης από την Θεσσαλίαν κ' ετράβηξα
ολόισια εις το σπήτι του. Ήταν δέκα η ώρα και τον ευρήκα ακόμη εις
το στρώμα, μακάριο και ροδοκόκκινο, με κεντητό φεσάκι απάνω στη
φαλάκρα του. Απόπινε τον καφέ του κ' έπαιζε μ' ένα γάτο. Εφάνηκε
σαν να δυσκολεύεται να με γνωρίση, και δεν είχε και πολύ άδικο. Η
στέρησι και η αγρυπνιά με είχαν κάμη να λυώσω σαν το κερί. Είχα
καταντήση ο μισός και δεν ήμουν πλιά καλός ούτε για χαμάλης. Η
δυστυχία με είχε κάμη και ταπεινό. Σιγά-σιγά, και με καλό τρόπο,
για να μη θυμώση άρχισα να του αραδιάζω όσα είχα να του πω. Αυτός
όμως εξακολουθούσε να προσέχη πολύ περισσότερο εις τα παιγνίδια
του γάτου παρά τα δικά μου λόγια. Τότε μ'επήρεν ο θυμός. Άρπαξα το
γατί από το λαιμό, το ετίναξα εις την άλλη άκρη της κάμαρας και
άρχισα να μιλώ δυνατά. Πως με τες μετοχές του και με τες ψευτιές
του, με τες θέσες, τες υποτροφίες και τους γαμπρούς του, μας άφισε
γυμνούς σε ξένο τόπο, πως μας αφάνισε, πως μ' ερήμαξε, πως
πεινούμε και αν δεν κάμη τίποτες για μένα, θα του χώσω το λάζο μου
στην κοιλιά και έπειτα θα πάω να πέσω στη θάλασσα με μια πέτρα ατό
λαιμό.

Ενώ εζητούσε να με ησυχάση, άνοιξεν η πόρτα κ' εμπήκεν ένας
μισόκοπος καμαρωμένος και γελαστός, με ώμορφη χωρίστρα, με μόσχο
εις το μαντύλι και χείλια χονδρά σαν αράπης. Ο συνταγματάρχης τον
έκραξε σιμά του, άρχισαν να κρυφομιλούν, κ' έπειτα γυρίζει και μου
λέγει· «Πήγαινε απόψε στας πέντε να εύρης τον κύριον δημοτικόν
σύμβουλον, που έχει θέσι για σένα». Φαντάζεσαι ό'τι δεν έλειψα. Ο
κύριος δημοτικός σύμβουλος μ' αρώτησεν αν γνωρίζω ολίγην
κηπουρικήν, και αφού του είπα πως αυτή είνε η δουλειά μου, μ'
έβαλε σ' ένα αμάξι και με έφερεν εις το αντικρυνό καφφενείον η
«Ματαιότης». Εκεί εφώναξεν ένα παπά και ένα φουστανελά, μ'
εσύστησεν εις αυτούς, μου είπε πως η υπόθεσίς μου είνε τελειωμένη,
πως θα έχω εξήντα δραχμάς τον μήνα, ίσως και τυχερά, και να υπάγω
αύριον το πρωι ν' αναλάβω τα καθήκοντά μου κηπουρού. Είχε
σκοτινειάση και από κει πού ήμαστε δεν έβλεπα παρά μερικά δένδρα
απ' επάνω από ένα τοίχο. Εφανταζούμουνα πως αυτό ήτανε περιβόλι
και μόνον την άλλη μέρα, όταν επήγα ν' αναλάβω τα καθήκοντα, ως τα
έλεγε, έμαθα πως κηπουρός δεν πάει να πη περβολάρης, καθώς
ενόμιζα, μόνο νεκροθάπτης.

Η τέχνη δεν μου άρεσε καθόλου. Ξέρεις πως εμείς οι Συριανοί δεν
αγαπούμε να έχωμε πολλά ανακατώματα με τους αποθαμμένους και το
βράδυ αλλογυρίζομε, για να μη περάσωμεν απ' εμπρός από
νεκροταφείο. Τες σαβανώστρες και τους νεκροθάπτες τους φέρνουμε
όλους απ' έξω, από τη Μύκονο ή τη Σαντορίνη, γιατί παρά να μαλάζη
νεκροκρέββατα και κουφάρια θα προτιμούσε κι' ο πιό ξεπεσμένος
Συριανός να μαζεύη καβαλίνα. Εφοβούμουν μη με συχαθή και η γυναίκα
μου. Αυτή όμως δεν εσυλλογίζουνταν τώρα άλλο, παρά ψωμί για τα
παιδιά της και μ' εβίαζε να δεχθώ. Τον πρώτο καιρό υπόφερα πολύ.
Σκάπτοντας τη μαύρη εκείνη γη του νεκροταφείου, τη γεμάτη κόκκαλα
και σάπια σανίδια, δεν μπορούσα να μη θυμηθώ το κόκκινο χώμα του
βουνού μου, που μύριζε θυμάρι, τες ρωδιές, το κοτέτσι, τα
γουρούνια και τ' άλλα πού ήτανε όλα δικά μου. Από νοικοκύρης
νεκροθάπτης. Άσχημη αλλαξιά! Ο πρώτος που μου έλαχε να κατεβάσω
εις το λάκκο, ήτανε εκείνος εκεί κάτω ο Κασματζής πον εκκύταξες τη
φωτογραφία του, μοναχογυιός είκοσι χρονών. Η μάννα του έκλαιε σαν
αλαφίνα, Εφούσκωσαν και τα δικά μου μάτια και με περιγελούσαν οι
φανοφόροι και οι παπάδες. Την νύκτα εφοβούμουν να μείνω μονάχος·
έβλεπα στον ύπνο μου εκείνους πού είχα θάψη και το ψωμί που έτρωγα
μου φαινότανε πως μυρίζει λιβάνι.

Με τον καιρόν όμως εσυνείθισα να μη σκιάζωμαι τους αποθαμμένους
και να λυπούμαι ολιγώτερο τους ζωντανούς.

 — Ώστε, του είπα, είσαι τώρα πλέον ευχαριστημένος;

 — Ευχαριστημένος! ανέκραξεν ο Ζώμας, του οποίου ήστραψε και πάλιν
το βλέμμα. Άκουσε να μάθης και τ' άλλα. Γιά να είμαι πιό κοντά στη
βρωμοδουλειά μου, και να πλερώνουμε και λιγώτερο νοίκι,
εκουβαληθήκαμε από το βουνήσιο καλύβι μας του Ραγκαβά, όπου ήταν
τουλάχιστο το αγέρι καθαρό, σ' ένα σοκάκι της Βάθειας κοντά εις το
παλαιό γεφύρι. Περιπαίζετε τους Ζιώτες και τους Συριανούς πώς
κοιμούνται αγκαλιά με τα γουρούνια.

Πες μου όμως αν είδες εκεί χειρότερα γουρουνοχώρια από τους
φτωχικούς μαχαλάδες των Αθηνών ή άλλη τέτοια Βάθεια πουθενά; Το
καλοκαίρι σκόνη με την κουτάλα· νερομαζώματα και λάσπη ως το
γόνατο άμα στάξη ο ουρανός, και σε κάθε δρόμο μια φρακτή ή άφρακτη
μάνδρα, ο απόπατος όλης της γειτονιάς! Πού όμως να πάνε όσοι
πηγαίνουν εκεί, αφού οι γιατροσύνεδροι, οι αρχιτέκτονες, οι
αστυνόμοι, οι δήμαρχοι και οι νομάρχαι σας θεωρούν όλοι τ'
αναγκαία περιττά; Αντίκρυ μου έχω ένα χασάπη πού σφάζει στη μέση
του δρόμου ζώα μικρά και μεγάλα, γίδια, πρόβατα και βιδέλα, και
τρέχουν πάντοτες δύο ποταμοί, ο ένας κόκκινος από αίμα, και ο
άλλος πράσινος από κοπριά και χολή. Φωνάζουν οι γειτόνοι, μα τί
μπορεί να κάμη η Αστυνομία αφού εις τον τοίχο του χασαπιού είνε
κρεμασμένα χαντζάρια, γιαταγάνια, κάμες, πάλες και κουμπούρες;
Τέλειο οπλοστάσιο και στη μέση η εικόνα του Πρωθυπουργού
δαφνοστεφανωμένη, σαν να σου λέγει ότι έχει ο φίλος του την άδεια
να μας φέρη λοιμική· και αν του κάμη κανένας παρατήρησι, να τον
σφάξη κ' εκείνον, καθώς τα πρόβατα και τα βιδέλα, για να μάθουν οι
άλλοι να σωπαίνουν. Παραπέρα είνε μια αποθήκη κακογδαρμένα
τομάρια, που αναγκάζουν να φράξη τη μύτη του όποιος δεν έχει
συνάχι. Άλλη πληγή είνε ο μπακάλης και χειρότερο γουρούνι ο
μανάβης. Και δεν είνε ένας ή δυο, αλλά είκοσι, πενήντα, εκατό,
όλοι με προστασία και τόση μάλιστα, πού ένα καλοκαίρι, που έτυχε
να είνε ολιγώτερο ή χειρότερο το νερό, μας επλάκωσε κοιλιακός
τύφος και άρχισαν να πεθαίνουν σαν τες μύγες τα παιδιά. Τέσσαρα
δικά μου έθαψα το ένα μετά το άλλο σ' εκείνη τη γωνιά, κοντά στο
μνήμα του Γεννάδιου, εκεί πού εκαμάρωνες την άσπρη γαρουφαλιά.

 — Εκεί, του είπα, εμέτρησα τέσσαρα σταυρουδάκια κολλητά.

 — Έχε λίγη υπομονή. Ακόμη δεν είχαμεν αποκλάψη τα τέσσερα παιδιά,
όταν γυρίζοντας ένα μεσημέρι από τη δουλειά μου βλέπω από μακρυά,
εμπρός στην πόρτα του σπιτιού μας κόσμο πολύ. Άνδρες, γυναίκες και
κόκκινες στολές κλητήρων. Άρχισα να τρέμω και έπειτα να τρέχω.
Εσίμωσα και το πρώτο πράγμα που είδα ήταν η γυναίκα μου,
σωριασμένη κατά γης, ανάμεσα σε δυο γειτόνισσες, που την έτριβαν
με ξύδι να την ξελιγοθυμήσουν, και στο πλάγι της ένα άλλο
αναίσθητο καταματωμένο σωρό. Ο σωρός ήταν ο Γιάννης μου, εκείνος
πού μ' έλεγε πως θα κάνη υπότροφο ο βουλευτής. Τον είχε στείλη, η
μάννα του να ψουνήση και τον επλάκωσεν ένας αμαξάς, που έτρεχε σαν
κυνηγημένος λαγός σε στενό δρόμο γεμάτο κόσμο·

Ο Γιάννης πέθανε μετά δυο ώρες. Όλοι τον έκλαιαν κι' αναθεμάτιζαν
τ' αμάξια και την αστυνομία. Ο νεκροσκόπος μας έλεγε πως έκαμε τον
λογαριασμό και πως ανάλογα του πληθυσμού περισσοτέρους ανθρώπους
σκοτώνουν οι αμαξάδες εις τας Αθήνας, παρά αι τίγρεις εις τας
Ινδίας. Γιατί όμως να μη κάμη το κέφι του κι' ο αμαξάς, αφού έχει
κι' εκείνος προστασία, τα δικαίωμα δηλαδή να μας σακατεύη με το
αμάξι του, καθώς ο χασάπης κι' ο μανάβης να μας αρρωστούν με τη
σαπίλα και την αποφορά τους; Αξαπλώνοντας το πέμπτο μου παιδί
κοντά εις τ' αδέλφια του, εσυλλογούμουν με πίκρα και με καϋμό, πως
εις το νεκροταφείον της Βάθειας δεν θα είχα ούτε καν την παρηγοριά
να σκάψω το λάκκο κανενός υπουργού, βουλευτή, νομάρχη, δημοτικού
συμβούλου, ή άλλου προστάτη των φονιάδων, γιατί όλους αυτούς τους
πηγαίνουν εις το αρχοντικό νεκροταφείο.

Τον ακόλουθο χρόνο τον επεράσαμε πλέον ήσυχα. Έβλεπα μόνο τη
γυναίκα μου ν' αναστενάζη κόπτοντας μεγαλείτερα κομμάτια ψωμί εις
τα παιδιά που μας απόμεναν. Εσυλλογούνταν η δύστυχη πως το
παραπάνω ήταν το μερδικό των αποθαμμένων. Η κόρη μας είχε μεγαλώση
και έφθασε στην ωμορφιά της μάννας της, καθώς που ήταν τον καιρό
που σ' εξετρέλλαινε στη Σύρα. Μόνο που η κόρη θα σου άρεσε
ολιγώτερο γιατί αυτή ήταν λιγόλογη και σεμνή σαν εικόνα. Την
είχαμε βάλη σ' ένα εργοστάσιο γυναικήσιω καπέλλω και μας έφερνε
είκοσι δραχμάς τον μήνα και κάτι περισσότερες ο μοναχογυιός μου ο
Πέτρος, πού είχε γίνη στοιχειοθέτης. Μ' αυτά και τη νεκροθαπτική
μου εκαταφέρναμε να ζούμε. Εφρόντιζα και σε κάθε λείψανον να
γεμίζω τες τσέπες μου παξιμάδια. Ήλθεν όμως η επιστράτευσι και μας
επήραν τον Πέτρο να τον στείλουν να ετοιμασθή για πόλεμο στη
Θεσσαλία. Εμείς εκλαίγαμε, ενώ αυτός ήτο κατενθουσιασμένος και δεν
ωνειρεύουνταν άλλο παρά δόξες, γαλόνια, σκοτωμούς πασσάδων και
χανούμισσες με διαμάντια.

Τον συνταγματάρχη είχα χρόνο να ιδώ και προσπαθούσα να τον ξεχάσω,
όταν μου μήνυσε ένα πρωί να περάσω από το σπήτι του για μια
υπόθεσι σπουδαία. Είχε και πάλι ο μασκαράς εις το στόμα το
ζαχαρένιο χαμόγελο και τα γλυκά λόγια της Σύρας. Μου έκαμε
παράπονα πως τον ξεχνώ, ενώ αυτός δεν έπαυσε να μ' αγαπά· πως
ελπίζει να μου εύρη γρήγορα καλλίτερη θέσι και έχει έτοιμο το
γαμπρό που μου είχεν υποσχεθή.. Αυτά εσήμαιναν πως απέθανεν ο γέρω
Δήμαρχος της Σύρας και ήθελε να γράψω του πεθερού μου και των άλλω
μου συγγενών να υποστηρίξουν το δικό τον υποψήφιο στην εκλογή. Δεν
επίστευα τίποτες από όσα μου υπόσχουνταν και μετά το κακό που μου
έκαμεν, είχα περισσότερη όρεξι να τον πνίξω παρά να τον δουλέψω.
Ημπορούσε όμως να με κάμη να χάσω τη θέσι μου, και του υποσχέθηκα
να ετοιμάσω, τα γράμματα αμέσως. Το απόγευμα έστειλε να τα πάρη μ'
ένα υπαξιωματικό. Αυτός ήταν ο γαμπρός, γερό παλλικάρι,
καλοστολισμένο, που μ' άρεσε πολύ εμένα και της γυναίκας μου, αφού
μάλιστα μας είπε πως εκληρονόμησε πέρσυ από τη μητέρα του ένα
φούρνο στο Ροδακιό.

Δε ξέρω όμως τι είχε και δεν άρεσε της κόρης μας καθόλου. Όταν την
ρωτήσαμε μας αποκρίθηκε πως δεν της εφάνηκαν τα μούτρα του καλού
ανθρώπου και πως έχει το ενα μάτι πράσινο και το άλλο μαβί. Αυτά
μ' έκαμαν να θυμώσω. Της είπα με χονδρή φωνή πως ένα κορίτσι που
δεν έχουν οι γονιοί του να το χορτάσουν ψωμί δεν πρέπει να κάμη τη
χαδούσα και να ψιλολογά για το χρώμα των ματιώ. Εχαμήλωσεν η
καϋμένη τα δικά της και άρχισε να κλαίη και να μας λέγη ότι θα
κάμη το θέλημά μας.

Η μεγάλη μας συλλογή ήταν ο Πέτρος πού πρώτα μας έγραφε τακτικά
και τώρα μας άφισεν ένα μήνα χωρίς είδησι καμμία. Του εγράφαμε και
δεν απαντούσε· εξετάζαμε δεξιά και αριστερά και κανένας δεν ήξευρε
ή δεν ήθελε να μας πη. Η κόρη μου εξεφύλλιζε μαργαρίτες και η
γυναίκα μου αρωτούσε τα χαρτιά πού βρίσκεται και τι κάμνει, έως
ότου ένας δεκανέας, που εγύριζεν από το στρατόπεδο, ήλθε μια μέρα
να της φέρη το φυλακτό, που του κρέμασεν εις το λαιμό του Πέτρου
όταν εξεκίνησεν εις τα σύνορα, και να της πη ότι δεν έχει πλιά
γυιό, πως του έκλεισεν ο ίδιος τα μάτια αφού εβασανίστηκε τρεις
εβδομάδες εις το νοσοκομείο. Ο μαντατοφόρος είχε πάθη κ'εκείνος
πυρετό και ήταν ακόμη κίτρινος σαν το θειάφι· εγίνετο όμως
κόκκινος από το θυμό, όταν μας έλεγε πόσα υπόφεραν αυτός και οι
σύντροφοί του εις τη Θεσσαλία. Και το σκληρότερο βάσανό τους ήταν
πως δεν ελπίζανε πλια να πολεμήσουν με άλλον εχθρό παρά το κρύο,
τη γύμνεια και τη δυσεντερία.

Από τα επτά παιδιά που είχα φέρη στην Αθήνα δεν μου απόμενε παρά
μια κόρη, και ούτ' εκείνη εφαίνονταν ευχαριστημένη. Επροσπαθούσε
για το χατήρι μας να περιποιηθή τον αρραβωνιαστικό της και δεν
κατώρθωνε να κρύψη τη στενοχώρια της. Ενα πρωί μ' επήρεν εκείνος
κατά μέρος να μ' αρωτήση τι προίκα ελογάριαζα να του δώσω. Ο
αναθεματισμένος βουλευτής για να μας τον έχη κολλητό έως να
τελείωση στη Σύρα η δημοτική εκλογή, τον άφινε να πιστεύη πως κάτι
μας απομένει. Του είπα τότες εγώ πως με τες καλές συμβουλές του
συνταγματάρχη απομείναμε με το ποκάμισο και δεν έχω άλλο να του
δώσω παρά μόνο την κόρη μου και την ευχή μου. Δεν μου έκαμε καμμιά
παρατήρησι και εξακολούθησε να έρχεται στο σπήτι καθώς πρώτα.
Παρατήρησα μόνο πως απ' την ημέρα εκείνη άλλαξαν οι τρόποι του με
το κορίτσι. Άρχισε να φέρεται μαζί της σαν Σουλτάνος. Δεν
επρόσεχεν εις τα λόγια του· την έπιανεν από τη μέση και την
εκυνηγούσε να την φιλήση. Αυτά τα καμώματα δεν μας άρεζαν διόλου.
Εσυλλογούμεθα όμως τη δική μας φτώχεια και το δικό του φούρνο. Ένα
βράδυ που το επαράκαμνε και ήθελε να την καθίση με το ζόρι επάνω
στα γόνατά του, του ξέφυγεν από τα χέρια κ' έτρεξε να κλειδωθή
στην άλλη κάμαρα. Έφυγε κ' εκείνος αγριωμένος χωρίς να μας πη καλή
νύκτα. Ξαναήλθεν όμως την επομένη μέρα και τες άλλες και το
φέρσιμό του ήτανε πλέον ανθρωπινό. Αυτό το εξήγησα εγώ πως την
αγαπά, και πως είχε μετανοήση για το βάρβαρό του τρόπο. Εκεινής
όμως η αντιπάθεια είχε γίνη τρομάρα. Επέμενε να μας λέγη πως δεν
έχουν τα δυο του μάτια, το ίδιο χρώμα· και έχανε την όψιν της σαν
άκουε το πάτημά του.

Μετά μερικές ημέρες την επεριμέναμεν ένα βράδυ να γυρίση από το
εργοστάσιο για να διπνήσουμε· η ώρα όμως επερνούσε και δεν
εφαίνονταν. Εις την αρχή υποθέσαμε πως την κρατούν για βιαστική
δουλειά εις το καπελλάδικο, καθώς έτυχε και άλλη φορά· έπειτα
αρχίσαμε να ανησυχούμε μήπως μας εξέκοψε για να γλυτώση από το
λοχία. Αυτό όμως δεν ήτανε εις το χαρακτήρα της, γιατί μας
αγαπούσε και ήτανε έτοιμη να κάμη το θέλημά μας. Μετά μισή ώρα
πήγα να την ζητήσω στο καπελλάδικο. Με είπαν ότι είχε φύγη τη
συνειθισμένη ώρα εις τα επτά. Εγύρισα εις τα σπήτι ελπίζοντας να
την εύρω εκεί. Δεν είχε φανή, ούτε ο λοχίας· επήγα να τον ζητήσω
εις τον στρατώνα· δεν ήξευραν πού ήταν· επήγα εις του βουλευτή·
είχε δυο μέρες να τον ιδή και μου έκαμε και την παρατήρησι πως δεν
είχεν ο λοχίας κανένα λόγο να κλέψη το κορίτσι, αφού ήμουν
πρόθυμος να του το δώσω. Επήγα τότε να ξυπνήσω δύο γειτόνους και
ανάψαμε φανάρια να ιδούμε μήπως εγλύστρησε σε κανένα από τα
βάραθρα και ξεροπήγαδα της Βάθειας, που καταπίνουν ανθρώπους κάθε
σκοτεινή νύκτα. Τα εξετάσαμεν όλα και δεν είδαμεν τίποτες.
Εξεπήδησα έπειτα εις την αστυνομίαν να ερωτήσω ποιους επλάκωσαν
από το πρωί οι αμαξάδες. Την ημέραν εκείνην δεν είχαν πλακώση
κανένα, και μόνον ο σιδερόδρομος ένα βώδι. Ο διευθυντής μ'
ελυπήθηκε και μου είπε πως θα ενεργήση δραστήρια και γρήγορα θα
μάθη τι έγινε το κορίτσι μου. Μ' αρώτησε ποίοι εσύχναζαν εις το
σπήτι μου και μου εφάνηκε πως εστραβομούριασε όταν του ανέφερα το
λοχία Μεϊντανό. Επερίμενα πως θα μου πη τίποτες γι' αυτόν. Μου
είπε μόνο καλή νύκτα και να έχω υπομονήν. Επέρασαν άλλες τέσσαρες
μέρες χωρίς τίποτε να κατορθώση. Εξαναπήγα τότες εις του βουλευτού
και άκουσα πάλι πως δεν ξεύρει τίποτες και δεν είδε τον Μεϊντανό.
Αυτή όμως τη φορά έμοιαζε σαν στενοχωρεμένος, απόφευγε το μάτι μου
κ' εβιάζετο να με ξεφορτωθή. Την άλλη μέρα ευρέθη η κόρη μου.
Ξέρεις τι είχε γίνη;

 — Πώς θες να το ξέρω;

 — Ο Μεϊντανός με δυο άλλους αχρείους την ακολούθησαν όταν έβγαινεν
από το εργοστάσιο ως το γεφύρι της Βάθειας.

Εκεί την έπιασαν, της έφραξαν το στόμα, την έρριξαν σ' ένα αμάξι,
την επήγαν εις το βρωμόσπιτο μιανής Κέρας Βασιλικής, την ατίμασαν,
την εβασάνισαν όλη νύκτα και την άφισαν εκεί αναίσθητη και
μισαποθαμμένη. Τον Μεϊντανό τον έκρυπτεν ο βουλευτής τρεις ημέρες
εις το υπόγειο του σπητιού του, έπειτα τον έκαμε να δραπετέψη.

 — Αυτά, του είπα, είνε πράγματα πού ακολουθούν κάθε μέρα. Με πέντε
λεπτά τα χορταίνεις σε κάθε εφημερίδα.

 — Με τη διαφορά, απήντησεν αποτόμως, ότι ηκολούθησαν της κόρης
μου, και δεν είνε για μένα το ίδιο. Την εφύλαγαν εκεί κοντά εις το
τμήμα της Βάθειας. Έτρεξα να την σηκώσω στην αγκαλιά μου και να
την πάω της μάννας της.

Όλη νύκτα εκλαίαμε γονατιστοί εις το προσκέφαλό της και της
εφιλήσαμε χέρια και πόδια, κι' ούτε μας αποκρίνουνταν, ούτε γύρισε
να μας δη. Εφοβούμεθα πως είνε κακιωμένη μαζί μας. Επειτα ήλθαν
δύο γιατροί και μας είπαν ότι είχε τρελλαθή.

Τους γιατρούς εσυντρόφευεν ο αστυνόμος. Αφού έφυγαν εκείνοι,
άρχισε να μου λέγη πως ο Μεϊντανός είνε ένας αχρείος, που έχει στή
ράχι του κατηγορίες για βιασμούς και φόνους. Τον προστατεύει όμως
ο κύριος Βουλευτής Σύρου, που τον εγλύτωσε δυο φορές, και θα ήτο
τρέλλα να τα βάλλω μ' ένα Συνταγματάρχη και υπουργικό βουλευτή,
τώρα μάλιστα πού άρχισαν η δουλιές της Κυβερνήσεως να στραβώνουν
και τον έχει ανάγκην. Ό,τι και αν έκαμνα και όσον και αν εφώναζα
δεν θα κατώρθωνα τίποτες, εν ώ αν εσώπαινα, ημπορούσε να γίνη κάτι
για μένα, ως π. χ. να βάλουν την κόρη μου χάρισμα εις το
φρενοκομείο, δεν αποκρίθηκα τίποτες, γιατί την απόφασί μου την
είχα πάρη. Έγραψα του πεθερού μου να φροντίση, όσο πτωχός και αν
είνε, για την κόρη του και την εγγονή του. Εφίλησα τες δυο
δυστυχισμένες, έκαμα το σταυρό μου, επέρασα στη ζώνη το λάζο μου
και εις τας δέκα η ώρα επήρα το δρόμο του σπητιού του βουλευτή, με
απόφασι να τον σκοτώσω και ό,τι γίνη ας γίνη. Ευρήκα την πόρτα του
ανοικτή και τη σάλλα του γεμάτη. Ήταν εκεί και ένας από τους δύο
γιατρούς που ήρταν σ' εμένα το πρωί και παρακάτω ένας παπάς με το
διάκο του που εκρατούσε τη μετάληψι και το πετραχήλι. Κανένας δεν
επρόσεξεν όταν εμπήκα.

Εκρύβηκα απ' οπίσω από την κουρτίνα του παραθύρου και απ' εκεί
άκουσα πως μετά το πρόγευμα είχεν έρτη του συνταγματάρχη
αποπληξία, πως απέμεινεν ο μισός παράλυτος και κινδυνεύει. Τώρα
εσυζητούσαν αν πρέπει να του πάνε αμέσως τον παπά ή να περιμένουν
να γίνη καλλίτερα ή χειρότερα. Μετά λίγην ώρα εβγήκεν από την
κρεββατοκάμερα άλλος γιατρός που είπε πως πρέπει ν' αφήσουν τον
άρρωστον να ησυχάση. Λίγο — λίγο άρχισεν ο κόσμος να φεύγη, έως ότου
δεν απέμειναν παρά ο γιατρός, ο παπάς και δυο σπητικοί φίλοι. Τα
μεσάνυκτα επήγαν κ' εκείνοι να εξαπλωθούν εις το επάνω πάτωμα,
αφού έδωκαν παραγγελία εις τον στρατιώτη της υπηρεσίας να μείνη
στη σάλλα και αν τύχη τίποτες να τους κράξη. Εκείνος όμως δεν
εσυλλογίζουνταν παρά πώς να περάση την νύκτα του αναπαυτικά.
Έβαλεν ένα κερί σε μια καθέκλα κοντά εις το ντιβάνι, απλώθηκεν
απάνω με τα παπούτσια, επήρε να διαβάση μιαν εφημερίδα, και μετά
πέντε λεπτά άρχισε να ρουχαλά. Τωρα ήταν η δική μου σειρά, όχι
βέβαια να ρουχαλήσω. Εβγήκα από την κρύφτη μου, έσυρα το λάζο,
επέρασα εις το πλαγινό δωμάτιο και εκλείδωσα οπίσω μου την πόρτα.
Ήταν η ίδια κάμαρα πού με εδέχθηκε προ τρία χρόνια παίζοντας με το
γάτο, με τη διαφορά πως αντίς κεντητό φεσάκι εφορούσε τώρα εις το
κεφάλι μια φούσκα με πάγο και εις τα πόδια αντίς παντόφλες
συναπισμούς. Με όλο του το χάλι του απέμεινεν ακέραιο το λογικό.
Μ' εγνώρισεν αμέσως και όταν εσήκωσα απάνω του το μαχαίρι,
κράζοντας αυτόν «φονιά των παιδιών μου», άπλωσεν ο φόβος στην όψι
του θανάτου πρασινάδα. Ήταν άφωνος και παράλυτος και δεν μπορούσε
ούτε να παρακάλεση ούτε να γονατίση. Όσα όμως δεν ημπορούσαν να
κάμουν τα γόνατα και η γλώσσα τα έκαμνε το μάτι. Το βλέμμα του μου
έλεγεν Αμάν! μου φιλούσε τα χέρια, μου έγλειφε τα πόδιά. Δεν μ'
εβάσταζεν η καρδιά να χτυπήσω το άρρωστο εκείνο ανδράποδο. Άδικον
όμως θα ήταν να μείνουν τα παιδιά μου χωρίς εκδίκησι καμμιά. Έβαλα
στη θήκη το λάζο και έφτυσα στο πρόσωπο τον κύριον συνταγματάρχην,
και αντί να θυμώση διά το φτύσιμον, μ' εκύτταξε, σαν να μου έλεγεν
ευχαριστώ που του χάρισα τη ζωή.

 — Και πως ετελείωσεν αυτή η ιστορία;

 — Ο συνταγματάρχης εγλύτωσε και έφυγεν εις τα λουτρά. Η κόρη μου
εβασανίστηκε ακόμη μερικούς μήνες, κ' έπειτα την εξάπλωσα κ'
εκείνη κοντά εις τα άλλα πέντε, Δεν έχω δίκαιο γα λέγω, ανάθεμα
εις την πολιτική;

 — Πταίεις όμως και συ, του είπα, που ανακατεύθης εις αυτήν. Και συ
και οσοι άλλοι μαζεύετε ψήφους και πιστεύετε εις όσα σας λέγουν.

Το επιχείρημά μου, αντί να τον αποστομώση, τον έκαμε να σηκωθή
βροντόλαλος και φοβερός. Τα μάτια του εσπινθοβολούσαν και μου
έσφιξε τα χέρια που μ' έκαμε να πονέσω.

 — Μη το λες, μου είπεν, αυτό, γιατί δε σου κάμνει τιμή. Το «συ
φταις γιατί μ' επίστεψες» άφησε το εις τους λωποδύτες του
χρηματιστηρίου. Όσον ευκολώτερα πιστεύομεν και ταχύτερα
λησμονούμεν, τόσον μεγαλειτέρα είνε η ασυνειδησία εκείνων πού μας
απατούν. Όσον πλέον κουτός, άκακος και απονήρευτος είνε ο λαός,
τόσον περισσότερον έπρεπε να τον συμπαθούν και να τον λυπούνται,
αντί να νομίζουν πως η κουταμάρα και η καλωσύνη του τους δίδει το
δικαίωμα να τον γδαίρνουν ως το κόκκαλο, να τον καταδικάζουν εις
την βρώμαν, την αρρώστειαν και την ατιμίαν, να φέρνωνται μαζί του
καθώς οι άκαρδοι εκείνοι καρραγωγείς, που σκοτώνουν τ' άλογα από
το πολύ φόρτωμα και το πολύ ξύλο για το λόγο πού δεν δαγκάνουν και
δεν κλωτσούν. Αν έχης μέσα στο στήθος σου καρδιά και όχι πέτρα, μη
λες πως φταίει ο λαός, αλλά φώναξε μαζί μου· «ανάθεμα εις τους
λαοπλάνους.»

Την χάριν ταύτην δεν ημπόρεσα να κάμω εις τον δυστυχή νεκροθάπτην,
διότι ολίγην έχω φωνήν και δεν αγαπώ τας φωνάς. Αν ενόησα αυτόν
καλά, εκείνο το οποίον εζήτει, παραβάλλων τους πολιτικούς μας προς
καρραγωγείς, ήτο, καθώς υπάρχουσιν αλλαχού εταιρείαι προς
προστασίαν των ανυπερασπίστων πλασμάτων, αλόγων, γάτων, περιστερών
και άλλων πτερωτών και μαστοφόρων, ούτω να συστηθή και εις την
Ελλάδα προστατευτική των ψηφοφόρων.

(«Εφημερίς» 19-27 Νοεμβρίου 1895).



ΙΣΤΟΡΙΑ ΟΡΝΙΘΩΝΟΣ



Εξ όσων ηυτύχησα ή εδυστύχησα να γνωρίσω είμαι, πιστεύω, ο μόνος
άνθρωπος όστις, αν τον ωνόμαζαν ζώον, δεν θα εθεώρει τούτο ως
προσβολήν. Όσον συναναστρέφομαι τα ζώα, τόσον μάλλον πείθομαι, ότι
δεν υπάρχει μεταξύ αυτών και των ανθρώπων καμμία διαφορά, ως
ηθέλησαν παραδοξολόγοι τινές να ισχυρισθώσιν, αλλά μόνον ότι τα
πράγματα, κατά τα οποία διαφέρομεν από τα ζώα, δεν αποδεικνύουν
όλα την ανθρωπίνην υπεροχήν.

Το κυρίως διακρίνον αυτά από ημάς είνε ότι παρέλαβον από τους
ανθρώπους όσα έχουσιν ούτοι καλά, και απέφυγαν να μιμηθώσι τα
άχρηστα, τα επιβλαβή και τα γελοία. Ουδέποτε έγεινε λόγος μεταξύ
αυτών περί επισκέψεων του νέου έτους, ούτε περί καπνίσματος, ούτε
περί φόρου επί του καπνού η οιουδήποτε άλλου· δεν χαρτοπαικτούσι,
δεν πίνουσι παρά νερόν ή γάλα όταν είνε μικρά· δεν συντηρούν
στρατούς, αγνοούν τι θα ειπή πατρίς και ιδιοκτησία, και εκ τούτου
ούτε δίκας εγείρουσιν ούτε κινούσι πολέμους, αλλά μόνον μονομαχίας
περί πραγμάτων τα οποία ενδιαφέρουσιν αυτά αμέσως και προσωπικώς,
περί της νομής λ. χ. πολυχλόου τινός λειμώνος ή της ευνοίας ωραίας
τινός ομοφύλου των, γάτας, σκύλας, λεαίνης, φοράδας ή ελαφίνας.
Και αυτούς τους οικογενειακούς δεσμούς περιώρισαν εις μόνους τους
αναγκαίους και τους μη οχληρούς. Έχουσι μεν πατέρα και μητέρα,
ούτε θείους όμως ούτε εξαδέλφους ούτε πάππους ούτε εγγόνους, και
το κυριώτερον ούτε πενθερούς ούτε πενθεράς.

Ζώντα κατά το ευαγγελικόν παράγγελμα με ό,τι στείλη εις αυτά η
πρόνοια του Θεού, δεν υπόκεινται εις την υποχρέωσιν να συντάξωσι
διαθήκην και αγνοούσιν ότι υπάρχουσιν εις τον κόσμον
συμβολαιογράφοι, όπως και δήμιοι, δικαστήρια, ιατροί, ειρκταί,
στρατώνες, νοσοκομεία, πτωχοκομεία και οικονομικά μαγειρεία. Ταύτα
λέγων ουδόλως εννοώ ν' αμφισβητήσω των πραγμάτων τούτων την
χρησιμότητα και την ανάγκην, αλλά να είπω ότι δύσκολον είνε να
μακαρίσωμεν τον άνθρωπον δι' όσα κατέστησεν αναγκαία η κακή
ποιότης του σώματος και της ψυχής του, ή να θεωρήσωμεν ως μικρόν
πλεονέκτημα των ζώων το να δύνανται να τρώγουν χωρίς μαγείρους, να
ενδύωνται χωρίς ράπτας, να νυμφεύωνται χωρίς παπά, να γεννώνται
άνευ της βοηθείας μαμμής και ν' αποθνήσκουν άνευ της συμπράξεως
τον ιατρού ή του δημίου.

Τα ανωτέρω αρκούσι, πιστεύομεν, ν' αποδείξωσι πόσον απατώνται οι
θεωρούντες άλογα τα ζώα. Αληθές είνε, ότι πλησιάζει να εκλείψη η
γενεά των φιλοσόφων θεωρούντων αυτά ως είδος μηχανών, κινουμένων
υπό μυστηριώδους τινός δυνάμεως, καθ' ον περίπου τρόπον κινεί ο
ατμός τας μηχανάς των ατμόπλοιων ή, στρέφει ο άνεμος τας πτέρυγας
των ανεμομύλων. Την δύναμιν ταύτην ωνόμασαν ένστικτον, κατά την
συνήθειαν των σοφών ν' αρκώνται να βαπτίζωσιν όσα δεν δύνανται να
εξηγήσωσι, και εθεώρουν αυτήν ως ουδέν έχουσαν κοινόν προς την
ψυχήν και την διάνοιαν των ανθρώπων και εκ τούτου ανεπίδεκτον
αθανασίας. Η γνώμη αύτη απηρχαιώθη πριν ή γηράση, πολλοί όμως
απομένουσιν ακόμη οι στέργοντες μεν να παραδεχθώσιν ότι έχουσι και
τα ζώα ψυχήν, αλλά πεισματικώς ισχυριζόμενοι ότι τα πάθη, και τα
αισθήματα της ζωικής ταύτης ψυχής ουδέν έχουσι κοινόν προς τα της
ανθρωπίνης. Προς πλήρη απόδειξιν ότι και κατά τούτο απατώνται, ότι
όχι μόνον εν συνόλω και χονδρικώς, αλλά και εις αυτάς τας
λεπτοτάτας του αισθήματος αποχρώσεις ομοιάζουσι πολλάκις ως
δίδυμοι αδελφαί αι ψυχαί των ζώων και των ανθρώπων, νομίζω
αρκούσαν την κατωτέρω εκ του ορνιθώνος μου ιστορίαν. Εις τον
ορνιθώνα ή μάλλον την αυλήν του αγροτικού εν Χίω πύργου, όπου
έμενα το θέρος πριν το κρημνίση ο σεισμός, συνέζη χαριτωμένον και
αγαπημένον ανδρόγυνον, αποτελούμενον εκ πετειναρίου και
ορνιθούλας, του είδους το οποίον ονομάζουν λειόπτερον οι
ορνιθολόγαι και αγνοώ πώς οι ορνιθοτρόφοι. Διακριτικά αυτού σημεία
είνε το μικρόν μάλλον ανάστημα, το λευκόν χρώμα, η μεταξίνη των
πτερών απαλότης, η χάρις και η ευκινησία. Όταν εκούρνιαζαν
κρύπτοντα την κεφαλήν των, ενόμιζε τις ότι βλέπει δυο βώλους
χιόνος και τα ανορθωμένα πτερά των ωμοίαζον όταν έσειεν ο άνεμος
νιφάδας.

Μόνος ο αγαπών τα ζώα και τερπόμενος εις την λεπτομερή
παρατήρησιν, ουχί μόνον των γενών και των ειδών ως ο επιστήμων,
αλλά και των ατόμων, κατορθώνει διά του χρόνου να διακρίνη εις την
φυσιογνωμίαν και τας εξής αυτών παραλλαγάς, εκ των οποίων δύναται
ασφαλώς να εικασθή εκάστου ζώου, όπως και εκάστου ανθρώπου, ο
ηθικός χαρακτήρ. Ούτω λ. χ. η λευκή ορνιθούλα μου ήτο τύπος καλής
συζύγου και οικοκυράς τιμίας, σεμνής, πάντοτε καθαράς και
καλοκτενισμένης, άνευ όμως πολυτελείας ή περισσής φιλαρεσκείας. Ο
πετεινός απ' εναντίας ήτο τύπος λιμοκοντόρου, δανδή, καλλωπιστού,
λέοντος, λεβέντη ή όπως άλλως ονομάζονται κατά καιρούς και τόπους
οι αγαπώντες να κορδώνωνται, να καμαρώνωνται και να λαμβάνωσιν
ήθος καρδιοσφάκτου και κατακτητού. Πλην της συμπεριφοράς και αυτός
ο τόνος της φωνής του τον έκαμνε να ομοιάζη λιγωμένον τενορίνον.

Και τοιούτος όμως ων έζη καλά με την όρνιθά του, την επεριποιείτο,
την συνώδευεν εις τον περίπατον, και κατά την ώραν του δείπνου την
άφινε να πρωτοφάγη. Εις την τοιαύτην διαγωγήν του συνετέλει κατά
πολύ και η έμφυτος συνήθεια των πετεινών και των ορνίθων να μη
σμίγωσιν, ως οι σκύλοι, με άλλας του γένους των φυλάς παρά μόνον
εν ελλείψει ομοφύλων, άλλη δε λειόπτερη κόττα δεν υπήρχεν εις την
αυλήν εκείνην καμμία.

Το έμφυτον όμως τούτο φυλετικόν αίσθημα δεν ήτο, ως φαίνεται,
ικανώς ανεπτυγμένον, ώστε να υπερνικήση τας εφόδους του
διεστραμμένου του πετεινού μου ατομικού χαρακτήρος. Πολλά σημεία
μ' έκαμναν από τίνων ημερών να υποπτεύω, ότι το αχρείον πετεινάρι,
του οποίου εθαύμαζα την συζυγικήν πίστιν, ήρχιζε να κυνηγά μίαν
μικράν όρνιθα, η οποία δεν ήτο βεβαίως ομόγυλος του, αλλ' ανήκεν
εις άλλην κάπως συγγενή φυλήν την λεγομένην περιβολάρικην. Δεν ήτο
μεν όσον η σύζυγός του εύμορφη, αλλά εύχαρις, ζωηρά, πλουμιστή ως
πέρδικα και από το πρωί υαλιστή και συγυρισμένη επεριπάτει με
κεφαλήν υψηλά, εσείετο ως σεισούρα και πολύ περισσότερο παρά
φρόνιμη κόττα ωμοίαζε κοκότα.

Ο άστατος εγλυκοσάλιαζε κατ' αρχάς με κάποιαν συστολήν,αλλά
βαθμηδόν κατήντησε να μη φοβήται τίποτε και να μη εντρέπεται
κανένα.

Ηκολούθει την πλουμισμένην εις όλας τας γωνίας, εξελαρυγγίζετο
εκφωνών τους ωραιότερους του σκοπούς και εσκάλιζε το χώμα διά να
εύρη σκουλήκια διά την αγαπημένην του. Την εξέθεσε τόσον πολύ,
ώστε έπαυσαν να την συναναστρέφονται όσαι όρνιθες εφρόντιζαν διά
την υπόληψίν των.

Η εγκαταλειφθείσα σύζυγος θα υπέφερε βεβαίως πολύ, αλλ' η
υπερηφάνεια και η αξιοπρέπεια αυτής της επέβαλλαν να κρύπτη την
λύπην της. Δεν ηδυνάμην να μη την θαυμάσω όταν την έβλεπα να
βηματίζη εις την αυλήν πάντοτε μόνη και να περνά πλησίον του
απίστου και της ερωμένης του, υποκρινομένη ότι μόνη δεν βλέπει όσα
εβλεπον όλοι. Πολλάκις μ' ήλθεν όρεξις να τουφεκίσω απ'το
παράθυρον την αμαρτωλήν όρνιθα διά ν'απαλλάξω την ενάρετον από τα
βάσανα της εγκαταλείψεως και της ζηλείας, αλλά μ' επρόλαβεν η θεία
δίκη.

Από το πολύ ίσως τσιμποφίλημα εξύπνησεν ένα πρωί η παραλυμένη
κόττα με ορνιθοκόρυζαν ή, ως την λέγουν οι Χίοι, τσίφναν, κακήν
αρρώστειαν δι' όλα τα πτερωτά. Λησμονήσας τας παρεκτροπάς αυτής
εξ ελέους προς τα βάσανα της διέταξα την υπηρέτριαν να κάμη ό,τι
ημπορεί διά να την σώση. Αληθές είνε ότι προ τινων ημερών είχα
όρεξιν να τουφεκίσω την μοιχαλίδα,αλλ' εις ταύτα δεν υπάρχει
αντίφασις καμμία. Οι καλοί άνθρωποι, μετά των οποίων έχω την
αξίωσιν να συγκαταλέγωμαι, είνε ικανοί να πράξωσι τα πάντα εν τω
βρασμώ της οργής των κατά των αχρείων, αλλά δεν δύνανται να
βλέπουν να υποφέρη κανένας.

Η χειρούργισσα έκαμε την εγχείρησιν της τσίφνας καθ' όλους τους
κανόνας της τέχνης, εξαιρέσασα διά βελόνης τον φράσσοντα την
αναπνοήν υμένα ή λεπάκι, καυτηριάσασα την πληγήν δι'όξους και
αλείψασα έπειτα αυτήν διά μίγματος μέλιτος και βουτύρου.

Ουδέν όμως ωφέλησε και η αμαρτωλή εξέπνευσε το εσπέρας εντελώς
όμως ιατρευμένη, ως ελεγεν ο ιατρός τον Μολιέρου, οσάκις
συνέβαινεν ο ασθενής του ν' αποθάνη.

Την επιούσαν ευρέθη ο άπιστος πετεινός χήρος της ερωμένης του και
μαλωμένος με την νόμιμον σύζυγόν του. Η θέσις του ήτο αληθώς
αξιολύπητος.

Κατά την ώραν του προγεύματος ήλθε να κλωθογυρίση περί την άσπρην
όρνιθα, μετά δειλίας όμως και συστολής, ως σύζυγος αισθανόμενος
ότι έχει όλα τα άδικα και μη βέβαιος αν θα συγχωρηθώσιν. Εκείνη
εκαμώνετο ότι δεν τον βλέπει. Κατά το γεύμα ήλθε να λάβη την
πρώτην παρά την πλευράν της συνήθη θέσιν του, έτι μάλλον ταπεινός
και ζαρωμένος, αλλά και πάλιν έμεινε ψυχρά τρώγουσα με μεγάλην
όρεξιν τα πίτυρα και το σιτάρι και υποκρινομένη ότι δεν εννοεί την
όρεξιν συμφιλιώσεως του μετανοούντος.

Πάντα ταύτα όμως ήσαν κωμωδία, της οποίας εύκολον ήτο να μαντεύση
τις την ευτυχή λύσιν. Προ της δύσεως τω όντι του ηλίου ετελείωσεν
η παράστασις της κωμωδίας και εισήλθον μαζί εις το αυτό διαμέρισμα
του ορνιθώνος. Φαίνεται ότι είχαν πολλά να ειπούν, διότι όταν
εξήλθε την επιούσαν εφαίνετο η ορνιθούλα πολύ μεν ευχαριστημένη,
αλλά και κάπως κουρασμένη.

Μετά την ανωτέρω αψευδή διήγησιν δύναμαι να ερωτήσω τους
υποτιμητάς του πνεύματος των ζώων, ποίαν άλλην αξιοπρεπεστέραν της
όρνιθας ταύτης διαγωγήν θα ηδύνατο πολύπειρος μήτηρ να συμβουλεύση
την θυγατέρα της εις ομοίαν περίστασιν να τηρήση;

(«Σκριπ» 1 Ιανουαρίου 1897).



1) Υπό το πνεύμα τούτο μοι έγραψεν επανειλημμένως παροτρύνων με εις
επίσπευσιν της παρούσης εκδόσεως και ο εν τω Πανεπιστημίω του
Όξφορδ διαπρεπέστατος καθηγητής κ. Σ. Μενάρδος.

2) «Δεν ομιλώ περί λογογράφων διότι καθαυτό λογογράφοι δεν υπήρχον
τότε. Ο Ροΐδης πρώτος με την Πάπισσαν Ιωάνναν του εδίδαξε lo bello
stile, του οποίου η κομψότης και η χάρις και η ευφυία μένουσιν
ανυπέρβλητοι. Αλλά το πολύκροτον βιβλίον του καθώς και τα εκάστοτε
αραιώς δημοσιευόμενα σκαλαθύρματά του, καίπερ αρέσκοντα και
θαυμαζόμενα, δεν έσχον τόσην επίδρασιν ώστε να τονώσωσι το
πλαδαρόν και μελιτώδες και πομφολυγώδες ύφος το τότε εν χρήσει
παρά τη πεζογραφία». Χ. Αννίνου, «Τα πρώτα έτη του Ζαν Μωρεάς»,
Περιοδικόν «Μελέτη» Μάρτιος 1911 σ. 144-5.

3) Τω 1885 ουδεμία σχεδόν των γλωσσολογικών του μελετών είχεν
αναφανή, ως επίσης ουδέν των εν τω παρόντι τόμω διηγημάτων.
Πλείστα δε των κριτικών άρθρων και σκαλαθυρμάτων του ανάγονται εις
μεταγενεστέραν εποχήν.

4) Και «αφιλοκερδώς» ως ομολογεί εν τω προλόγω του ο κ.
Σταματόπουλος.

5) Βλ. και το άρθρον του περί «Βιβλιοθήκης Μαρασλή» («Άστυ» 2
Φεβρουαρίου 1897).

6) «Ακρόπολις» και «Νέον Άστυ» της 9 Ιανουαρίου 1904.

7) «Ποικίλη Στοά» 1891 και «Παναθήναια» 31 Μαρτίου 1904.

8) «Berliner Philogische Wochenschrift» 31 Μαρτίου 1894. Μετεφράσθη
εν τω «Άστει» της 2/15 Απριλίου του αυτού έτους.

9) Εξ ου και ο συνήθης τίτλος Life and letters.

10) Κατά τινας πληροφορίας, κατά τα νεανικά του έτη συνέταττεν
ημερολόγιον.

11) Βλ. «Αριστοτέλους Βαλαωρίτου βίος και έργα» (υπό Ιωάν.
Βαλαωρίτου τόμ. α' σ. 215 — 242).

12) Πολλές πληροφορίας ήντλησα και παρ' άλλων συγγενών ως και παρά
των πολλών φίλων, οίτινες μέχρι τέλους έμειναν πιστοί εις την
δυστυχήσασαν οικογένειαν.

13) Φυλάσσονται δε παρά τη χήρα τούτου κυρία Ελένη Ροΐδου, το γένος
Καλλίνσκη.

14) Έγραφεν, ως λέγει, αποκλειστικώς δια τα τέκνα του, τους κ.κ.
Νικόλαον Ροΐδην και Ανδρέαν Ροΐδην Καλλίνσκην

15) Λίαν κατάλληλα προς δημοσίευσίν του θα ήσαν τα Χιακά Χρονικά, ων
εξεδόθη εφέτος ο πρώτος τόμος και τα οποία ο καθηγητής Άμαντος
προτίθεται να εκδίδη ενιαυσίως.

16) Πάντα τα εν τω επομένω κεφαλαίω φερόμενα εντός εισαγωγικών και
άνευ ετέρας μνείας, είναι ερανισμένα από τ' απομνημονεύματά του
Ευστρατίου Ροΐδου.

17) Βλ. Καμπούρογλου, «Μνημεία της Ιστορίας των Αθηναίων» τομ. Β'
σ. 375 — 77 και εν τόμω Γ' σ. 250 — 251 εκ των γενεαλογικών
σημειωμάτων του κ. Κ. Α. Χρηστομάνου το «Άρχοντες Ροΐδαι».

18) Βλ. «Athenae Christianae» Α. Mommsen αρ. 88 σελ. 77·
Καμπούρογλου «Ιστορία» τόμ. Β' σελ. 92 και σελ. 217, εν η
ανατρέπεται σφάλμα τι του Νερούτσου (πρβ. «Χριστιανικαί Αθήναι» εν
Δελτίω Εθνολ. Εταιρίας).

19) Εκ του δευτέρου τούτου εγγράφου προκύπτει ότι τινά των
παραχωρηθέντων κτημάτων ήσαν ήδη ενοικιασμένα εις τους Ροΐδας· άρα
ούτοι ήσαν αποκατεστημένοι εν Γαστούνη προ του 1702.

20) Ούτος ανήκε πιθανώτατα εις την γνωστήν ομώνυμον οικογένειαν,
ήτις, καθ' ας έχω άλλοθεν πληροφορίας, κατώκει τότε εν Γαστούνη
και δεν αποκατέστη εν Κερκύρα, ει μη μετά την οριστικήν
εγκατάλειψιν του Μωρέως υπό των Βενετών.

21) Τόμ. γ' σελ. 375. Ως οικόσημον οι Ροΐδαι έλαβον ροδιάν γέμουσαν
καρπών, εις την κορυφήν της οποίας επικάθηται γλαύξ. Και η μεν
ροδιά αποτελεί λαλούν σήμα (armes parlantes), αναπαριστά δηλαδή
δι' εικόνος το οικογενειακόν όνομα, η δε γλαυξ ετέθη επ' αυτής
όπως δηλώση την εξ Αθηνών προέλευσιν (βλ. Χρηστομάνον ένθ'
ανωτέρω). Το οικόσημον τούτο εκόσμει και την μεγάλην δρύινον
βιβλιοθήκην του Εμμανουήλ Ροΐδου.

22) Βλέπε περί ταύτης την περίφημον μελέτην του Ράνκε, η οποία
ιδούσα το φως το πρώτον εν τη Historisch - politischen Zeitschrift
(τόμ. Β'), του 1835 και μεταφρασθείσα υπό του Π. Καλλιγά
(«Πανδώρα» 1862 εν «Μελέταις και Λόγοις» β' τομ. σ. 84 κ. εξ.),
ανεδημοσιεύθη και αύθις μετά βελτιώσεων υπό του συγγραφέως (Zur
Venezianische Geschichte, Λειψία 1878, μέρος α').

23) Κατά την εκτύπωσιν του παρόντος προλόγου έλαβον επιστολήν
αναιρούσαν τας άνω πληροφορίας. Ο κ. Δημήτριος Πετροκόκκινος μου
γράφει: «Η Ξανθούλα του Σολωμού ήτο όχι η νόννα του κ. Δούκα
Ράλλη, αλλά της Κας Στεφάνου Ράλλη η μητέρα. Μου το είπε ο γυιός
της ο John ο Ράλλης. Την εγνώρισα στα γεράματά της: Μικροκαμωμένη,
με λεπτά χαρακτηριστικά, γλυκυτάτη έκφραση και ωραία γαλανά μάτια.
Ο Burn Jones της έκανε περί το τέλος της ζωής της την εικόνα της,
κι' από κάτω έβαλε σαν τους αγιογράφους μας το μαρτύριο της Αγίας
Αικατερίνης της οποίας έφερε το όνομα».

24) Περί των εν Ζακύνθω Ροΐδηδων πολλάς πληροφορίας μοι έπεμψαν δύο
πολύτιμοι φίλοι και διαπρεπέστατοι αρχαιοδίφαι, οι κ.κ. δε Βιάζης
και Ζώης. Ο δεύτερος μοι έστειλε και κατάλογον των έργων του
δοτόρου Ροΐδου και αντίγραφον ενός εξ αυτών.

Εκ των πληροφοριών τούτων προκύπτει ότι ο πρώτος μεταβάς εις
Ζάκυνθον κόμης Γεώργιος Ροΐδης απέθανε το 1738, καταλιπών υιόν
Νικόλαον, όστις εκ του γάμου του μετά της Μπετίνας Γριμάνη
εγέννησε τρεις υιούς, τον Αντώνιον, τον Γεώργιον και τον Διονύσιον
και τρεις θυγατέρας. Και οι μεν υιοί του δεν αφήκαν απογόνους· εκ
της θυγατρός του όμως Ζαχαρένιας, ην μνημονεύει και η Σάτυρα του
Σολωμού, κατάγεται η οικογένεια Δικοπούλου. Επίσης αφήκε
κληρονομίαν και η νυμφευθείσα τον κόμητα Κατακίτην θυγάτηρ του
Αναστασία. (Βλ. και παράρτημα).

25) Ο Ευστράτιος Ροΐδης αποδίδει το πράγμα εις το γεγονός ότι, των
δημογερόντων απαλασσομένων του φόρου των περιουσιών, η κοινότης
δεν ήθελε ν' αφήση ασύδοτον μίαν των πλουσιωτέρων οικογενειών του
τόπου. Ίσως. Αλλά παρατηρώ ότι και οι Βλαστοί, οίτινες πολύ προ
των Ροΐδηδων ήλθον εκ Κρήτης εις Χίον, δεν κατώρθωσαν ν' ανέλθουν
εις το αξίωμα του δημογέροντος, όπερ ελογίζετο εν Χίω μέγα και
υψηλόν (Βλαστού, «Χιακά», σ. 154), ειμή μόνον τω 1822. Περί του
φόρου του κεφαλαίου εν Χίω βλ. την ημετέραν μελέτην περί της
«Οικονομικής Διοικήσεως της Ελλάδος επί Τουρκοκρατίας» παράρτημα Γ
(Παρίσιοι 1910).

26) Την «Πάπισσαν Ιωάνναν».

27) Η επιστολή αύτη διεσώθη εν τη οικογενεία μέχρι της καταστροφής
της Χίου.

28) Εκ των Απομνημονευμάτων του Ευστρατίου βλέπει τις την φροντίδα,
ην ο πατήρ του ελάμβανεν όπως τα τέκνα του λάβωσι κατά το ενόν
τελείαν μόρφωσιν. Βραδύτερον αναφέρεται και είς υιός του Α. Μ.
Ροΐδου, όστις εξέδιδεν εις την Κων/πολιν την «Illustration
Orientale».

29) Περί του πύργου των Ροδοκανάκηδων συνέγραψεν ο αείμνηστος
γυμνασιάρχης Χίου Γ. Ζολώτας λαμπράν διατριβήν καταχωρισθείσαν το
πρώτον εν σελ. 522 — 9 του έργου του Δημητρίου Ροδοκανάκη
«Ιουστινιάναι — Χίος». Εν τω αυτώ πονήματι ευρίσκονται και άλλαι
πολυτιμόταται πληροφορίαι περί της οικογενείας Ροδοκανάκη και της
Χίου εν γένει. Δυστυχώς η φαντασία του μακαρίτου συγγραφέως και
εξαδέλφου μου υπερβάλλει ενίοτε τας πραγματικάς και βαθείας
ιστορικάς του γνώσεις.

30) Ούτος λίαν εγκυκλοπαιδικής μορφώσεως ανήρ, φαίνεται επηρεασθείς
υπό τινων γάλλων καταφυγόντων περί τα τέλη του 16ου αιώνος εν Χίω.
Ήτο όμως προσέτι ελληνομαθής, γράφων και αρχαϊκά επιγράμματα.

31) Το ψιμμύθιον ελέγετο Σουλουμάς· βλ. και τους γνωστούς
παροιμιώδεις στίχους:

  — Ίντα μαντάτα από τη Χιώ;
  — Κουντουρίδι περισσό.
  — Σουλουμάς με το καντάρι,
  — Αμέ σιτάρι;
  — Ο τόπος δεν το ζάρει.

32) «Κορνηλία Ροΐδου το γένος Ροδοκανάκη» (ανατύπωσις εκ «Χιακών
Χρονικών», Αθήναι 1911).

33) Πράγματι η κορασίς είχε πέση εις χείρας Σμυρναίου Τούρκου, όστις
διαγνώσας την μέλλουσαν αυτής έκτακτον καλλονήν, την προώρισε διά
το χαρέμιόν του, προς το παρόν δε την έστειλεν εις έν υποστατικόν
του. Φύλακες αυτής ήσαν ζεύγος γερόντων Τούρκων, οίτινες μη
έχοντες τέκνα προσεκολλήθησαν εις την νέαν Χίαν, ην μεχεχειρίζοντο
ως θυγατέρα μετονομάσαντες μάλιστα αυτήν Αϊσσέ. Ότε δε ήλθεν η
διαταγή να την οδηγήσωσιν εις Σμύρνην, οπόθεν επρόκειτο να
επιβιβασθή διά Λιβόρνον, την συνώδευσαν κλαίοντες μέχρι της
πρωτευούσης της Ιωνίας. Η Κορνηλία συχνά ενεθυμείτο τα έτη, άτινα
διήλθε διάγουσα βίον χωρικής, βοσκούσα αρνία και τρώγουσα ως επί
το πολύ βρασμένα χόρτα και ψωμί ξηρόν. Συχνάκις και μετά
συγκινήσεως ενεθυμείτο επίσης το πόσον ηγάπησαν αυτήν γεροντικόν
ζεύγος. Ότε δε την ημέραν του θανάτου του υιού της Εμμανουήλ
ευρέθη ενενηκοντούτις μόνη εις τον κόσμον, μου έλεγε στενάζουσα
ότι ευτυχέστερος ήθελεν είσθαι ο βίος της εάν είχε μείνη
λησμονημένη εις έν τουρκικόν χωρίον.

34) Τη αληθεία η συνεννόησις μετά της οικογενείας της ήτο πρόβλημα,
όπερ έλυσε μόνον η άφιξις του πρίγκηπος Καρατζά, γνωστού εις μεν
τους νομικούς διά τον κώδικα του, εις δε τους λογίους διά τας
μεταφράσεις του Γολδόνη. Ο πρώην ηγεμών της Βλαχίας είχε πολύ
περιποιηθή εν Πίζη, ένθα είχεν εύρη καταφύγιον, την μητέρα της
Κορνηλίας, ης η υγεία, κλονισθείσα εις άκρον εκ των αλλεπαλλήλων
δυστυχημάτων, την ηνάγκασε να μεταβή προς θεραπείαν παρά τινι των
καθηγητών του Πιζαίου Πανεπιστημίου. Έκτοτε δε εξενίζετο το θέρος
υπό των Ροδοκανάκηδων εν τω παραθαλασσίω Λιβόρνω. Ο ποτέ μέγας
διερμηνεύς της Πύλης ανέλαβε νυν τα καθήκοντα διερμηνέως μεταξύ
της Τουρκοπούλας και των συγγενών της. Άλλως αι υπηρεσίαι του
κατέστησαν ταχέως περιτταί, διότι η έκτακτος ευφυία της
δωδεκαετούς κόρης τη επέτρεψαν ταχύτατα να εκμάθη την Ελληνικήν,
ην τη εδίδασκε συστηματικώτερον ο θείος της σατυρικός ποιητής
Σταμάτιος, ως και την Ιταλικήν και Γαλλικήν.

35) Μεταξύ των εξανδραποδισθέντων, πάντων εξαγορασθέντων, ευρίσκετο
και ο Σταμάτιος Ροΐδης, νεώτατος υιός του σφαγέντος Ζαννή, ου επί
μακρόν εστάθη αδύνατον να γνωσθή η τύχη, ότε τέλος ανεκαλύφθη ότι
ευρίσκετο εις το εσωτερικόν της μικράς Ασίας και είχε σχεδόν
εντελώς εξισλαμισθή. Εχρειάσθησαν δε πολλοί κόποι όπως προσελκυσθή
εις Σύρον όπου μετά πολλά απηρνήθη τον Τουρκισμόν. Αναφέρω το
γεγονός, διότι φευ! πολλοί Έλληνες, εν οις και τέκνα ηρώων του
αγώνος ζωγρηθέντα εν τρυφερά ηλικία απωλέσθησαν διά παντός διά τον
Ελληνισμόν. Η διαμονή τινών εξ αυτών ανεκαλύφθη υπό των συγγενών
των, αλλ' αι προσπάθειαι τούτων, όπως τους επαναφέρωσιν εις την
ορθοδοξίαν δεν εκαρποφόρησαν.

36) Οι δύο νέοι ούτοι εκάησαν επί της υπό του Κανάρη πυρποληθείσης
ναυαρχίδος. Τω όντι πολλοί εκ των ανηκόντων εις πλουσίας
οικογενείας και δυναμένων συνεπώς να εξαγορασθώσιν ακριβά είχον
μεταφερθή επί του πλοίου, θεωρούμενοι ούτως ειπείν ως γέρας του
Καπετάν πασά, πάντες δε σχεδόν αλυσόδετοι όντες εύρον οικτρόν
τέλος εν τω μέσω των φλογών. Μεταξύ των θυμάτων ευρίσκετο και ο
νεώτερος αδελφός του προς μητρός πάππου μου Μικρουλάκη.

37) Ο νεωτεριστής Σταμάτιος είχε νυμφευθή προ της επαναστάσεως (τω
1817) μετά της τότε δεκατετραετούς Καταιριάς Ροΐδη. Είχε δ' εκλέξη
την νύμφην του νεωτάτην, ίνα δυνηθή να την μορφώση κατά τας ιδέας
του· πράγματι δε πρώτη φροντίς αυτού υπήρξε να της μάθη Γαλλικά
και να την ενδύση φράγκικα. Υιός του Σταματίου υπήρξεν ο Δημήτριος
Ροδοκανάκης αντιπρόσωπος Βραΐλας εις την Εθνοσυνέλευσιν του 1862,
και εγγονός αυτού, ο επί μακρά έτη εν Γενούη γενικός πρόξενος της
Ελλάδος Σταμάτιος.

38) Εις την βιογραφίαν της Κορνηλίας Ροΐδου έδωκα και την εξής
λεπτομέρειαν, ότι δηλαδή, ότε το πλοίον έφθασεν εις Σύρον, ο
γαμβρός ασθενών έστειλε προς προϋπάντησίν της τον αδελφόν του
Ευστράτιον, συμπλωτήρ δε δείξας τον Ευστράτιον εις την Κορνηλίαν
της λέγει· να, έρχεται να σας πάρη ο κ. Ροΐδης. Μόνον δε όταν
ανέβη ούτος επί του πλοίου, αντελήφθη η Κορνηλία, ότι ο ερχόμενος
εις προϋπάντησίν της δεν ήτο ο μέλλων σύζυγός της. Δεν ενόμισα δε
άσκοπον να προσθέσω ότι παρ' όλα ταύτα το συνοικέσιον, όπως
πλείστα άλλα Χιακά συνοικέσια της εποχής εκείνης, καίπερ προϊόντα
οικογενειακής διπλωματίας, υπήρξε πολύ ευτυχέστερον άλλων εις
μόνην την φαρέτραν του Έρωτος οφειλομένων. Και τούτο διότι οι
παλαιοί Χίοι, ότε «εμαγείρευον» τους γάμους των τέκνων των, δεν
απέβλεπον μόνον εις το χρήμα, αλλά και εν τούτω σώφρονες επεδίωκον
προ παντός χρηστοήθειαν και αναλογίαν ανατροφής και κοινωνικής
τάξεως.

39) Παραστάς λ.χ. άπαξ εις συζήτησιν υπέρ το δέον ζωηράν μεταξύ δύο
χαρτοπαιζόντων εν τω «καζίνω» της Σύρου Χίων εμπόρων, έσπευσε να
πληροφορήση δημοσία τας συζύγους των, αίτινες ευρίσκοντο μετά της
μητρός του, «ότι οι άνδρες σας πιάσθηκαν σαν τσαλαπετεινοί».

40) Το πρωτότυπον ευρίσκεται παρά τω κ. Ανδρέα Ροΐδη Καλλίνσκη.

41) Η «Ζωή μου» (σ. 112).

42) Βλ. «Ιστορίαν ενός Σκύλου».

43) Ξενόπουλος «Παναθήναια» τόμ. Ζ' σ. 359.

44) Ο βραχύς περί Murger πρόλογος, ον ο Ροΐδης προέταξε της
μεταφράσεως τελειώνει διά των εξής:

«Αι σκηναί του Βοημικού βίου δύνανται να θεωρηθώσιν ως
εχγειρίδιον διδάσκον την εύθυμον ανοχήν της πενίας και ως
τοιούτον επροτιμήσαμεν αυτό παντός άλλου έργου του συγγραφέως,
πιστεύοντες ότι εις τας παρούσας περιστάσεις δεν είναι όλως
περιττή εις τους Έλληνας η τοιαύτη διδασκαλία».

45) Εξαιρέσει των εν τη «Μποέμ» εξής εγκατεσπαρμένων στίχων, ους
ίσως και αυτούς έγραψεν άλλος:

  Η ξανθιά και νέα κόρη
  τη μαντίλλα της πετάει
  και δειλά κρυφοκυττάη
  τάστρα πουν' στον ουρανό
  και της λίμνης τα νερά
  τα γαλάζια κι'αργυρά.

  Οκτώ και οκτώ κάνουν δεκάξη·
  Δίνω έξη, κρατώ ένα·
  Άχ να εύρισκα κανένα
  Τίμιο χωρίς λεφτό
  Να μου δάνειζ' εκατό
  Να πληρώσω ότι χρωστώ
  Όταν τύχη και αδειάσω.

  Επωδός

  Και σαν το ρωλόι κτυπήση
  Μεσημέρι παρά κάτι
  Θα πλερώσω στο Βερνάρδο
  τιμιώτατα το νοίκι.

46) «Ορέστης και Πυλάδης», «Πανδαμάτωρ και Πανδαμάτειρα» κτλ.

47) Βλ. «Η Εθνική Βιβλιοθήκη εν έτει 1880» σελίς 17

48) Avertissement d. VIII.

49) Θα έπρεπε να προσθέσωμεν «μέχρι Κοίλης Συρίας και του Κιμμερίου
Βοσπόρου». Διότι τούτο μαρτυρούσί τινες εν τοις εγγράφοις του
συγγραφέως ανευρεθείσαι επιστολαί.

50) Βλ. ανωτέρω σελ. ε' σημ. 2.

51) «Εκάστη εν τη Παπίσση φράσις, πάσα σχεδόν λέξις, στηρίζεται επί
τη μαρτυρία συγχρόνου συγγραφέως» γράφει ο Ροΐδης εν τω προλόγω. Η
δε ακρίβεια του ισχυρισμού του επιβεβαιούται υπό των σημειώσεων
αίτινες συνοδεύουσι το έργον.

52) Βλ. «Επετηρίδα του Εθνικού Πανεπιστημίου» 1909 — 1910 σ. 228.

53) Αι δύο αύται μεταφράσεις μνημονεύονται εν τω προλόγω της
δευτέρας γαλλικής μεταφράσεως.

54) Υπό Αντωνίου Frabasile (Αθήναι, τύποις Κορομηλά, 1876).

55) Υπό Charles Hastings Collette τω 1886.

56) Εξεδόθη εν Λειψία παρά Fest (ά.η.).

57) Εν Λειψία παρά Ιουλίω Zeitler. Περιλαμβάνει και τας «Επιστολάς
Αγρινίου».

58) Παρ' όλα ταύτα η γ' μετάφρασις είναι κατωτέρα της β', διότι
πρώτον ούτε τόσον ακριβής είναι και δεύτερον παρελείφθησαν απ'
αυτής ο τε πρόλογος και αι ιστορικαί σημειώσεις, ουσιώδη δηλαδή
μέρη του έργου.

59) Περοδικόν, όπερ από απόψεως της φιλολογικής κριτικής θεωρείται
νυν το πρώτον εν Γαλλία, έγραφεν επ' αφορμή της τελευταίας
μεταφράσεως της «Παπίσσης»: «La fantaisie gouailleuse, la finesse
et l'agrement du récit nous suffisent à placer l'humoriste grec
parmi les dignes héritiers de Lucien, entre Voltaire et Anatole
France, (Mercure de France, φύλλον 16 Μαΐου 1908 σ. 364).

60) Βλ. Πρόλογον εκδότου σελ. ΙΙΙ.

61) Κατά Regnard.

62) «Ποικίλη Στοά», 1891, σελ. 31.

63) Ίσως τινές των αναγνωστών απορήσωσι διά την παρρησίαν μεθ' ης
στενός και νεώτερος συγγενής δεικνύει εκάστοτε και τα φιλολογικά
ολισθήματα του Ε. Ροΐδου. Αλλ' εξαρχής εξήγησα ότι η παρούσα
εισαγωγή δεν αποτελεί Βυζαντινόν βίον μετ' εγκωμίων, και ότι προς
τούτοις τοιούτο τι μνημείον θα ήτο ήκιστα αρμόζον εις την μνήμην
και ήκιστα αρεστόν εις την σκιάν ανδρός, όστις ουδέν απηχθάνετο
τόσον όσον το ψεύδος και τους κατά συνθήκην λόγους.

64) Βλ. «Εθνοφύλακας» αρ. 985.

65) Ιδού ταύτης το κείμενον:

Αριθ. πρωτ. 5688, 5733. Διεκ. 4353.

Π ε ρ ί λ η ψ ι ς

Περί αποκηρύξεως βλασφήμου και κακοήθους βιβλίου.

ΒΑΣΙΛΕΙΟΝ ΤΗΣ ΕΛΛΑΔΟΣ

Η ΙΕΡΑ ΣΥΝΟΔΟΣ ΤΗΣ ΕΚΚΛΗΣΙΑΣ ΤΗΣ ΕΛΛΑΔΟΣ

Προς τους κατά την Επικράτειαν Σεβασμιοτάτους Ιεράρχας.

Μυθιστόρημά τι επιγραφόμενον «η Πάπισσα Ιωάννα», εκδοθέν έναγχος
ενταύθα υπό Ε. Δ. Ροΐδου, γέμει δυστυχώς πάσης ασεβείας,
κακοδοξίας και αισχρότητος· διότι ο συγγραφεύς αυτού υπό
πνεύματος αντιχριστιανικού φερόμενος, και ζηλώσας την δόξαν των
κατά καιρούς πολεμίων της Ορθοδόξου ημών πίστεως, ου μόνον
δόγματα και μυστήρια, και ιεράς τελετάς, και ήθη και έθιμα και
παραδόσεις αυτής χλευάζει ασεβώς, διακωμωδών, σκώπτων και
κατειρωνευόμενος διά της συνεχούς παραβολής των ιερωτάτων προς
τα βέβηλα, αλλά και τα χρηστά ήθη προσβάλλει, ποιούμενος
περιγραφάς και διηγήσεις ασεμνοτάτας.

Όθεν η Σύνοδος, ει και έχει τελείαν πεποίθησιν, ότι οι ορθόδοξοι
Έλληνες, εδραίοι επί την πέτραν της πίστεως ιστάμενοι, ουδόλως
πτοούνται τας τοιαύτας κενοφωνίας, τας υπό των εχθρών αυτής
προερχομένας, απρίξ κατέχοντες όσα παρά των μακαρίων αυτών
πατέρων και προγόνων ως πούλτιμον κληρονομίαν παρέλαβον, όμως
οφείλουσα αύτη κατά τα εμπιστευθέντα αυτή ιερά καθήκοντα να
επαγρυπνή μεν εις την ακριβή τήρησην των παρά της ορθοδόξου
Ανατολικής Εκκλησίας πρεσβευομένων, ν' αποκρούη δε και
αποδοκιμάζη παν πολέμιον και αντικείμενον αυτοίς, και προφυλάττη
ούτω το χριστώνυμον πλήρωμα από πάσης οιασδήποτε θρησκευτικής
παρεκτροπής, απεκήρυξε το περί ου ο λόγος μυθιστόρημα, και
παρέδωκεν αυτό τω αναθέματι, ως αντιχριστιανικόν και κακόηθες,
και κατήγγειλεν αυτό εις το Υπουργείον, όπως ενεργηθώσι κατ'
αυτού και του συγγραφέως τα παρά τον νόμου οριζόμενα.

Επειδή δε τούτο εκυκλοφόρησεν ήδη εν τη Πρωτεύουσαν του
Βασιλείου και είναι ενδεχόμενον ν' απεστάλησαν αντίτυπα αυτού
και εις τας επαρχίας, διά τούτο η Σύνοδος, μητρικώς κηδομένη της
ψυχικής σωτηρίας πάντων των ευσεβών και ορθοδόξων χριστιανών,
εντέλλεται υμίν εν Χριστώ τω Θεώ ημών, ίνα συμμβουλεύσητε και
νουθετήσητε εκκλησιαστικώς το εν τη υμετέρα παροικία λογικόν του
Χριστού ποίμνιον, όπως ού μόνον απέχωσι της αναγνώσεώς του
τοιούτον εις τε την ψυχήν και το σώμα επιβλαβούς βιβλίου, αλλά
αποστρέφωνται τούτο ως αποκύημα και μιασματικόν νόσημα, ού μην
αλλά και τω πυρί παραδίδωσιν, όπου αν αυτό ευρίσκωσιν, ίνα μη
ποτέ αυτοί εις πειρασμόν εμπέσωσι και ένοχοι τον αιωνίου πυρός
γένωνται.

Ούτω γινώσκετε και ούτω ποιήσετε, ίνα και η του Θεού χάρις και
το άπειρον έλεος είη μετά πάντων ημών. Αμήν.

Θέλετε δε διατάξει την ανάγνωσιν της παρούσης και επ' εκκλησίας
εις τας πρωτευούσας των δήμων.

                                 Εν Αθήναις, την 4 Απριλίου 1866.

Ο Αθηνών Θεόφιλος, Πρόεδρος,
Ο Αργολίδος Γεράσιμος,
Ο Γόρτυνος και Μεγαλοπόλεως Φιλόθεος,
Ο Καρυστίας Μακάριος,
Ο Ναυπακτίας και Ευρυτανίας Άνθιμος.
                                                    Ο Γραμματεύς.
                                             Κύριλλος Χαιρωνίδης.

66) «Πάπισσα» Μέρος Γ'. «Ούτε τρώγουσιν ούτε δάκνουσιν όπως οι
Φράγκοι, αλλ' ησύχως και τιμίως μετέρχονται το επάγγελμά των,
σταυροκοπούντες, θυμιάζοντες, βαπτίζοντες και εξομολογούντες.
Αμαρτία ήθελεν είσθαι να πειράξη τις τους ακάκους τούτους
κληρονόμους της βασιλείας των Ουρανών».

67) «Ο καλός χριστιανός αποστρέφεται τους αναμιγνυομένους εις την
θρησκείαν, ίνα καταστή επικερδεστέρα, τας παντοίας της κεκαρμένης
ή πολυμάλλου κεφαλής των εφευρέσεις, τα θαύματα των εικόνων, τους
θεούς της ειδωλολατρείας μετημφιεσμένους εις αγίους, τας
προσκυνήσεις, τα εισιτήρια του Παραδείσου, τα Άγια λείψανα, τα
κομβολόγια και άλλα ιερατικά εμπορεύματα, δι' ων το επάγγελμα των
Αποστόλων κατέστη και αυτής της ιατρικής και ονειροκριτικής
αγυρτικώτερον». «Πάπισσα» αυτόθι.

68) Εις τους τυχόν παρατηρήσοντας ότι η γνώμη αύτη είνε ίσως
απήχησις των Foundations of Belief του μετέπειτα πρωθυπουργού της
Αγγλίας Balfour ή της Χρεωκοπίας της Επιστήμης του Βρουνετιέρ,
κατά το αυτό έτος 1895 δημοσιευθέντων, αντιπαρατηρώ ότι την σκέψιν
της «Χριστουγεννιάτικης Ακροπόλεως» ανευρίσκει τις υπό ολίγον
διάφορον τύπον εις πολύ προγενέστερα έτη του Ροΐδου (βλ. λ.χ
Πάρεργα σ. 210 εν τέλει).

69) Ο τρόπος ούτος της «επιστημονικής» συζητήσεως είνε τοσούτω
μάλλον στιγματιστέος καθ' όσον χρησιμεύει εις πρόχειρον θεραπείαν
προσωπικών παθών.

70) Οι ολίγοι ουδέποτε παρεσύρθησαν. Ιδού η κατακλείς επιστολής του
αειμνήστου Κοζάκη Τυπάλδου: «Εστέ πεπεισμένος ότι αι συμπάθειαι
της πεφωτισμένης μερίδος του κοινού σας περιβάλλουσι και ότι
εκρούσατε ήδη εις την Θύραν της φιλολογικής αθανασίας».

71) Διά του εν Άκρη της Συρίας Προξένου της Ελλάδος Μαρούζη. (Η
επιστολή σώζεται).

72) Σουρλήν είχεν επονομάση ο Ροΐδης τον δήθεν συντάκτην των δήθεν
εξ Αγρινίου επιστολών.

73) Το πρώτον σκαλάθυρμα του Λασκαράτου («Ασμοδαίου» αρ. 4) καλείται
Ονειράτων εξήγησις, αρχίζει δε διά του εξής ονείρου: «Αν ιδής στ'
όνειρό σου για ένα φίλο σου πως τον εκάμανε κάπως υπάλληλο, — τρέξ'
ευθύς να τόνε συγχαρής, μήπως πριν ξυπνήση του έλθη η παύσι του».

74) «Ένεκα των διαδοθέντων υπό των εχόντων προς τούτο συμφέρον ότι
ευρισκόμεθα εις ψυχράς σχέσεις προς την Εκκλησίαν, ηθελήσαμεν να
δώσωμεν έκτακτον επισημότητα εις την τελετήν της παροχής του
όρκου, επιμείναντες όπως ομόσωμεν ενώπιον, ουχί του τυχόντος, αλλά
του ιερέως της ιδίας ημών ενορίας». Βλ. «Η Εθνική Βιβλιοθήκη»
(σελ. 69).

75) Εν τούτοις η περί του εναντίου παράδοσις ήτο τόσον ερριζωμένη,
ώστε ο κ. Ν.Βέλμος, γράψας αναμνήσεις τινάς περί Ροΐδου, ταις
έδωκε τίτλον «Ο Αφωρεσμένος» «Ημερολόγιον» της εδομαδιαίας
εφημερίδος «Ελλάς», έτος 1909 σελ. 59-61).

76) Ταύτα εδημοσιεύθησαν κατά το πλείστον εις το «Ημερολόγιον» του
Ασωπίου, έν, «Οι Βρυκόλακες του Μεσαιώνος» εις το «Ημερολόγιον»
του Βρετού (1869) και δυο, αι «Αίτνειαι Αναμνήσεις» και «Οι
Ρωμαίοι Δούλοι», εις τον «Παρνασσόν» του Μανιτάκη.

77) Κατά πληροφορίαν του ειδικωτάτου κ. Παλαμά.

78) Βλ. λ. χ. τ' άρθρα του περί Ζωγραφικής και των Γραφουσών
Ελληνίδων. Εν τω πρώτω των άρθρων τούτων εξαίρεται το τάλαντον των
νεοτάτων τότε ζωγράφων Χατζοπούλου, Φωκά και Ιωαννίδου, εν δε τω
δευτέρω εκείνο της τελείως αγνώστου τω συγγραφεί κυρίας Αρσινόης
Παπαδοπούλου.

79) Λ.χ. τον Βηλαράν.

80) Λ.Χ. αι προς τον Ψυχάριν, τον Λενορμάν κτλ.

81) Πρόλογος «Παρέργων» σ. κγ'

82) Από του Προλόγου του «Οδοιπορικού».

83) Πρόλογος των «Παρέργων» σ. ιγ'.

84) Η αυτή παρατήρησις δύναται να γείνη διά τον Ανατόλ Φρανς, όστις
και πολλά άλλα σημεία κοινά έχει με τον Ροΐδην: τας
ιστορικοακκλησιαστικάς μελέτας, την φιλολογικήν κριτικήν, τα
σατυρικά πολιτικά έργα κτλ.

85) «Αι μάγισσαι του Μεσαιώνος» (Ημερολ. Ασωπίου 1868), «Οι Ρωμαίοι
Δούλοι» και ο «Χριστιανισμός» («Παρθενών» 1872, «Απόκρυφα και
Συναξάρια» («Εστία», 1892).

86) «Η αμφίβολος ζωή», «Τα στίγματα» (εν τοις «Παρέργοις»),
«Παθογένεια», «Δαμαλιδομαχία» (εν τη «Ποικίλη Στοά») κτλ. κτλ.

87) Βλ. λ. χ. το θαυμάσιον «Περί ληστείας» άρθρον της 28 Μαΐου 1870.

88) «Ώρα» 1 Ιαν 1879.

89) Ο Ροΐδης, κατά μίμησιν του ιταλικού συστήματος, είχεν ιδρύση εν
τω οίκω του «ακαδημίαν ξιφασκίας». Συμμετείχον αυτής πάντες οι
περί τα όπλα ενασχολούμενοι, ων πολλοί ζώσιν ευτυχώς εισέτι. Ο κ.
Κλέων Ραγκαβής μοι διηγείτο μάλιστα εν Βερολίνω πως ο μετ' αυτού
γυμναζόμενος Μανώλης ολίγον έλειψε μίαν ημέραν ν' απολέση τον
έτερον των οφθαλμών. Της αγάπης του Ροΐδου διά την ξιφασκίαν
μένουσι τεκμήρια ο πρόλογός του εις την «Οπλομαχικήν» του Ν.
Πύργου (1875) και λεπτόν διήγημα «Η πρώτη του μονομαχία». (Εστία
Ιανουάριος 1893).

90) «Και μία παράδοξος ακόμη από τας πολλάς ιδιότητάς του· ο κ.
Ροΐδης κάμνει κάτι καρικατούρες πρώτης κωμικότητος· όποιος τον
καταφέρει και του δείξη μερικάς τοιαύτας, θα θαυμάση, θα γελάση,
θα ξεκαρδισθή». (Άρθρον Μποέμ περί Ροΐδου, «Σκριπ», 8 Μαΐου 1896).

91) Εις το διήγημα «Η πρώτη του μονομαχία» σκώπτει «τους απογόνους
του Αλκιβιάδου και Αριστίππου», οίτινες «ποτίζουσι καμπανίτην και
κατατρώγουσι διά των οφθαλμών» τας γεγηρακυίας και εψιμυθωμένας
Φρύνας της γαλλικής οπερέττας.Δεν διέφερεν όμως και αυτός των
«νεανίσκων και πρώην τοιούτων» ους περιγράφει ή καθ' ότι εστρέφετο
προς τα νεώτερα και ευειδέστερα στοιχεία των γαλατικών θιάσων.
Τοιούτοι θρίαμβοι ήσαν εννοείται αρκετά δαπανηροί. Ότε δε μετά
τίνα έτη φίλος του τον ηρώτα εάν δεν μετεμελήθη διά τας
εικοσιπεντακισχιλίοις δραχμάς ας εδαπάνησε διά ωραίαν πριμαδόναν,
ο Ροΐδης απήντησε το εξής αμίμητον: «Ο κ. Σ. (διευθυντής
χρεωκοπησάσης Ασφαλιστικής εταιρείας) μου εκόστησε τα διπλάσια και
δεν μοι αφήκε καν τας αυτάς ευχαρίστους αναμνήσεις».

92) Βλ. την ζωηρότητα μεθ' ης περιγράφει «την ανησυχίαν, την
ζήλειαν, τας στερήσεις και τ' άλλα βάσανα του έρωτος» εν τη
«Ψυχολογία Συριανού συζύγου». Πρβ. αυτόθι και τα εξής: «Τας πύλας
της υπερτάτης ηδυπαθείας δεν δύναται να μας ανοίξη ούτε σεμνή
παρθένος, ούτε φιλόστοργος σύζυγος, ούτε υπεραγαπώσα ημάς ερωμένη,
αλλά μόνον γυνή φιλάρεσκος, ιδιότροπος και ουχί καθ' ημέραν καλή».

93) Βραχείαί τινες παρατηρήσεις επί της υπ' αριθ. 564 του 1875
αποφάσεως του Εμποροδικείου Αθηνών σ. 2 — 3. Το φυλλάδιον τούτο
διδάσκει ότι, όπως ο Βωμαρσαί, ο Ροΐδης εδεικνύετο όταν η ανάγκη
το εκάλει δικηγόρος πρώτης τάξεως, όστις όμως δεν ελησμόνει ότι
ήτο και φιλόλογος. Αι προτάσεις του όπως αι του πατρός του
«Φιγαρώ», είνε άξιαι συλλογής εις ανθολογίαν.

94) «Δεν ημπορώ πλέον ν' αγοράσω βιβλία» είνε το μόνον παράπονον
όπερ ήκουσαν οι στενοί του φίλοι.

95) Βλ. σελ. κα' της Εισαγωγής του Αλ. Βυζαντίου εις τα «Έργα» του
αδελφού του (Τεργέστη, 1893).

96) Ο διαπυνθανόμενος διατί οι Έλληνες οι ανεχθέντες τόσας και
τοιαύτας κυβερνήσεις επανέστησαν σχεδόν κατά του τελευταίου
υπουργείου Βούλγαρη, πρέπει να ενθυμηθή 1ον) ότι αι προμνησθείσαι
κυβερνήσεις, εάν παρεβίαζον την ουσίαν του συντάγματος, ιδία διά
της συγχύσεως των εξουσιών, τουλάχιστον εσέβοντο τους τύπους· 2ον)
ότι τα μέλη των, εάν ηνείχοντο να κλέπτωσιν οι πέριξ αυτών,
εδυσανασχέτουν συχνάκις επί τούτω, και πάντως δεν έκλεπτον
ασυστόλως οι ίδιοι· 3ον) ότι, από απόψεως των προσώπων, η
«στρούγγα» των στηλιτών εστρατολογήθη αφεθείσης κατά μέρος πάσης
οιασδήποτε προλήψεως κοινωνικής ή άλλης. Όθεν δύναται τις να είπη
ότι η πεσούσα κατ' Απρίλιον 1875 κυβέρνησις είχεν εις μεγαλύτερον
βαθμόν όλας τας κακίας, αίτινες εστιγμάτισαν παρ' ημίν το
κοινοβουλευτικόν πολίτευμα και προς τούτοις δεν ησθάνετο καν την
ανάγκην να τας κρύψη· εστερείτο δηλαδή της υποκρισίας εκείνης, ην
ο Λαρωσεφουκώ χαρακτηρίζει ως έκφρασιν σεβασμού της κακίας προς
την αρετήν, και ήτις πάντως εμποδίζει, όπως η πρώτη υπερβή
ωρισμένα όρια. Διά πάντα ταύτα, παρά την παρουσίαν εν τω
Βουλγαρικώ κόμματι εντίμων ονομάτων, πάσα σχεδόν η υγιής μερίς της
κοινωνίας είχεν εν τέλει ταχθή κατ' αυτού.

97) Το φύλλον της 13 Απριλίου 1875 (αρ. 15) αρχίζει διά των εξής:
«Εις το μουσείον του Βατικανού ευρίσκεται αρχαίον άγαλμα Σατύρου
του οποίου τα χείλη διαστέλλει ακράτητος γέλως. Τοιαύτη όμως ήτο η
τέχνη του έλληνος λιθοξόου, ώστε ο μετά προσοχής το έργον του
παρατηρών ευθύς εννοεί ότι αν δεν ήτο εκ μαρμάρου ο γελών ούτος
Σάτυρος, μετ' ολίγον ήθελε κλαύσει πικρώς. Ο «Ασμοδαίος» δεν είνε
μαρμάρινος και διά τούτο ζητεί συγνώμην παρά των αναγνωστών αυτού
αν είνε σήμερον οπωσούν κόκκινοι οι οφθαλμοί του».

98) Από του 16ου φύλλου ο «Ασμοδαίος» εκάλεσεν εαυτόν ουχί πλέον
κωμικήν, αλλά σατυρικήν εφημερίδα.

99) Αυτόθι τόμ. Α' σελ. 217.

100) «Φρειδερίκος ο Μέγας» (εν τοις Essays.)

101) Βλ. Σύντομος απάντησις εις την «αλήθειαν περί της Εθνικής
Βιβλιοθήκης» του Χ. Μελετοπούλου υπό Μιχαήλ Καρατζά πρώην κλητήρος
αυτής. Επίσης εις την κριτικήν του Πολυλά επί των «Ειδώλων»
απάντησις φέρει την υπογραφήν του κ. Στ. Στεφάνου («Άστυ», 18 και
19 Ιουνίου 1893).

102) Εν λαμπρώ χαρακτηρισμώ του Κουμουνδούρου. («Ασμοδαίος» αρ. 47
και 48) έγραφεν· «Αληθές είνε ότι εις την γενικήν ταύτην διανομήν
(των ρουσφετίων) ένα μόνον άνθρωπον ελησμόνησε, τον εαυτόν του.
Ένεκα τούτου θαυμάζομεν και αγαπώμεν αυτόν ως ιδιώτην· όση όμως
και αν είνε η ένεκα τούτου προσωπική ημών συμπάθεια, βαρύ
οπωσδήποτε αποβαίνει το θέαμα ολοκλήρου της Ελλάδος μεταβαλλομένης
εις λειβάδιον κομματικής κτηνοτροφίας».

103) «Νέον Άστυ» 9 Ιανουαρίου 1904.

104) Έγραφεν εις τα «Πάρεργα» σ. 218. «Η διάνοια του Έλληνος είνε
αγρός τον οποίον ούτος αφίνει ως επί το πολύ χέρσον, διότι
γνωρίζει ότι η δαπάνη της καλλιεργείας δεν ήθελε καλυφθή υπό του
προϊόντος. Προς τι λ.χ. να κοπιάση τις όπως γείνη Ελληνιστής,
κινδυνεύων ν' αποθάνη της πείνης, εν' ω γινόμενος
κουμουνδουριστής, δύναται ν' απολαύση τον επιούσιον άρτον και
έδραν εν τω Πανεπιστημίω;» Αναπληρώσατε το πρώτον μέρος του
επιθέτου κουμουνδουριστής, δι' οιουδήποτε ισχυρού της ημέρας και
θα έχετε την εξήγησιν της πνευματικής αθλιότητος, ήτις μας
περιβάλλει από πεντήκοντα ετών.

105) Εις τον αγώνα έλαβον μέρος και πολλοί άλλοι και δη πας ο έχων
λόγους να πιστεύη εαυτον ποιητήν. Μεταξύ των νεωτέρων ο
ευστοχώτερον κατά του Ροΐδου βαλών είνε ο μετέπειτα Jean Morèas.
(Ολίγαι σελίδες επ' ευκαιρία της μεταξύ των κ. κ. Ροΐδου και
Βλάχου αναφυείσης φιλολογικής έριδος, 1878). Εις το φυλλάδιον
τούτο και εις τρία δοκίμια του κ. Βλάχου (Ο Χίος Κριτικός, Περί
Ελληνικής ποιήσεως, Γεώργιος Ζαλοκώστας) εύρισκε τις σχεδόν πάντα
τα κατά της θεωρίας του Ροΐδου διατυπωθέντα επιχειρήματα. Ο Ροΐδης
εκτός της κρίσεως του περί του ποιητικού διαγωνισμού,
(«Παρνασσός», 1877 τομ. Α') έγραψε και τρεις μελέτας, εν
φυλλαδίοις δημοσιευθείσας: Η Σύγχρονος εν Ελλάδι Κριτική, Περί
συγχρόνου εν Ελλάδι Ποιήσεως, Τα Κείμενα.

106) Το μόνον όπερ ίσως δύναται τις να παρατηρήση επί της συζητήσεως
ταύτης είνε ότι από ωρισμένης στιγμής οι αντίπαλοι
αντεπυροβολούντο με κείμενα και ουχί με επιχειρήματα. Όπως εις τας
μεσαιωνικάς συνόδους ανεζητείτο ουχί το ορθόν αλλ' η έννοια των
υπό των πατέρων της λογοτεχνίας γραφέντων.

107) Βλ. το ποίημα του Οι Κριτικοί και η Ποίησις (Στίχοι σελ. 71-
72).

108) Πράγματι το δώρον εκείνο όπερ αναγνωρίζει εις τον τελευταίον
είνε ακριβώς η έμπνευσις.

109) Βλ. Χ. Αννίνου Τα πρώτα έτη του Ζαν Μωρεάς, «Μελέτη» 1911 τεύχη
2 — 5.

110) Αυτόθι σελ. 147 — 8.

111) Ο αναγινώσκων τας εισηγήσεις ή τα άρθρα του κ. Μιστριώτου
βλέπει ότι κατά την εποχήν εκείνην αι γνώμαι του συνέπιπτον εν
πολλοίς μετά των του Ροΐδου.

112) Εισήγησις 12 Μαΐου 1873.

113) Υπενθυμίζω ότι εκ των πρώτων εξήρε την αξίαν των ζωγράφων Φωκά,
Χατζοπούλου και Ιωαννίδου και της κυρίας Αρσινόης Παπαδοπούλου. Το
άρθρον του περί Γραφουσών Ελληνίδων εξήγειρε θύελλαν μεταξύ των
Αθηναίων bas-bleus.

114) Σώζεται η επιστολή του εν Βιένννη ανταποκριτού και τα σχέδια
μερικών επιστολών του Ροΐδου.

Ο κ. Εμμανουήλ Βουτσινάς μοι έλεγεν ότι επί πολλά έτη ο Ροΐδης
τροφοδότει διά πληροφοριών και το «Journal des Débats».

115) Αι επιθεωρήσεις αύται ήσαν απόρροια μελετών διαρκουσών καθ'
όλον το έτος. Με τόσην δε μέριμναν τας περιέβαλλεν ο πατήρ των
ώστε τας έδιδε εις το τυπογραφείον πολλάς ημέρας προ της 1
Ιανουαρίου και απήτει να ίδη τρεις και τέσσαρας διορθώσεις. (Ταύτα
κατά τας πληροφορίας του τότε αρχισυντάκτου της «Ώρας» νυν δε
διαπρεπούς μέλους του Ελεγκτικού Συνεδρίου κ. Αναγνωστοπούλου).

116) Βλ. Πρόλογον του «Οδοιπορικού» σελ. β' και το περί Βιβλιοθήκης
Μαρασλή άρθρον του «Άστεως».

117) Πολλά διηγήματα εν τω «Παρνασσώ» (1877-9) και τη «Εστία»
(1895).

118) «Σκηναί του Βοημικού Βίου» («Άστυ» 1893)· «Σκηναί του Νεανικού
Βίου» («Εστία» 1894).

119) «Η μικρά Κόμησσα» («Εστία» 1893).

120) «Ιστορία της Αγγλίας» (Βιβλιοθήκη Μαρασλή).

121) Β. Ιστορία μίας γάτας (Συριανά Διηγήματα).

122) Βλ. ανωτέρω και Ο Αλέξανδρος Δουμάς εν Ελλάδι («Εφημερίς» 18,
19 Δεκεμβρίου 1895).

123) Εις το δεύτερον του περί Ροΐδου άρθρον («Παναθήναια» τόμ. Ζ'
σελ. 357), ο κ. Ξενόπουλος εξηγεί και υπερασπίζεται τας γλωσσικάς
θεωρίας του Ροΐδου, γράφων μεταξύ των άλλων:

  «Και όμως λέγουν, το βιβλίον αυτό δεν έχει τον επίλογον αντάξιον
  του όλου. Νομίζεις, ότι το συμπέρασμά του δεν έρχεται ως λογική
  συνέπεια, ως αναγκαίος συνδετικός κρίκος των μερών. Η δεινή
  εκείνη πολεμική κατά της τέχνης της γλώσσης και η εύγλωττος
  υπεραπολογία της δημοτικής, καταλήγουν εις απλήν συμβουλήν «περί
  καθορισμού της καθαρευούσης», η οποία φαίνεται κατωτέρα του
  κόπου της συσσωρεύσεως τόσων επιχειρημάτων. Ως ν' απεδειλίασε
  την τελευταίαν στιγμήν ο Ροΐδης, αντί να κλείση με μίαν θερμήν
  επίκλησιν και με μίαν προτροπή προς καλλιέργειαν μόνης της
  αληθούς γλώσσης, απεναντίας κηρύττει τον σεβασμόν προς το
  καθεστώς, αναγνωρίζει την ανάγκην της καθαρευούσης, και
  συμβουλεύει την επανάστασιν ήρεμον, βραδείαν, βαθμιαίαν. Πολλοί
  φρονούν διά τούτο, ότι τα «Είδωλα» θα ήτο προτιμότερον να μην
  έχουν συμπέρασμα, διά να το εξάγη ο αναγνώστης μόνος του. Το
  κατ' εμέ, ας μου επιτραπή να θεωρώ το συμπέρασμα των «Ειδώλων»
  ως λογικωτάτου συγγραφέως. Ακόμη και της ιδοσυγρασίας, ακόμη και
  του χαρακτήρος του. Ο Ροΐδης ουδέποτε επρόβαλεν ως ορμητικός και
  αχαλίνωτος επαναστάτης. Αι βίαιαι ανατροπαί τον ετρόμαζαν·
  ηρκείτο να είνε φιλοπρόοδος, αλλά και συντηριτικός. Ν'αποδείξη
  το νόμιμον και το αναγκαίον της καλλιεργείας της ζωντανής
  γλώσσης, αλλά να μαρτυρήση και το γεγονός της επικρατήσεως της
  καθαρευούσης, η κατάλυσις της οποίας εν μια νυκτί και μόνη θα
  ήτο άθλος υπεράνθρωπος,ιδού ες που έφθανε το θάρρος του. Ομολογώ
  ότι άλλοι έδειξαν περισσότερον θάρρος και εις την θεωρίαν και
  την πράξιν — αμφιβάλλω όμως αν αυτοί ευρίσκονται πλησιέστερα εις
  την αλήθειαν των πραγμάτων».

124) Χρονογράφημα Διαβάτου, «Εμπρός» 9 Ιανουαρίου 1904»

125) Επιστολή προς τον Ψυχάρην 10) 22 Απριλίου 1889, Περιοδικόν
«Graecia», φύλλον 16 Μαρτίου 1911.

126) «Το ταξείδι του Ψυχάρη», σελ. 60.

127) Βλ. σελ. 55 κεξ.

128) «Ακρόπολις» 9 Ιανουαρίου 1904.

129) Εσχάτως με τον βίαιον χαρακτήρα ον έλαβεν ο γλωσσικός αγών, το
επίθετον μαλλιαρός προσεκολλήθη ως ύβρις εις πάντας τους
δημοτικιστάς. Πολλοί δε τούτων το διεξεδίκησαν ως τίτλον δόξης,
ούτω δ' η λέξις έχασε την συγκεκριμένην έννοιαν, ην είχεν εν αρχή,
θα δεήση δε να εφεύρη ο κ. Κονδυλάκης διά τους πραγματικούς
μαλλιαρούς νέον όρον.

 130) Εδώρησα εις την Εθνικήν Βιβλιοθήκην οκτώ τετράδια άτινα
εχρησίμευσαν ιδίως διά τα «Είδωλα», περιέσωσα δε και πέντε ή έξη
άλλα.

131) Εις φίλον συγχαίροντα επί τη εξαντλήσει της α' εκδόσεως των
«Ειδώλων», απήντησεν ότι κατά το αυτό χρονικόν διάστημα είχον
εξαντληθή εννέα εκδόσεις γνωστής «Μαγειρικής».

132) Τούτο καταφαίνεται και εις τα διηγήματά του. Βλ. ιδίως τα
«Εφήμερα».

133) Μεταξύ των άλλων άμαξα ανατρέψασα αυτόν συνέτριψε την σιαγόνα
του· ο προσκληθείς ιατρός την συνεκόλλησε κατά τρόπον τόσον
ανεπιτήδειον, ώστε ο Αρεταίος επανελθών εν τω μεταξύ εκ του
θερινού του ταξειδίου ηναγκάσθη να την θραύση εκ νέου ίνα την
συγκολλήση όπως έπρεπε. Φαντάζεται τις τας ταλαιπωρίας ας κατά το
διάστημα τούτο υπέστη ο ασθενής. Ειθισμένος όμως εις την δυστυχίαν
περιωρίσθη, ιαθείς, να είπη εις τον δράστην της πρώτης
συγκολλήσεως ασκληπιάδην: «Σας εύχομαι, αν ποτέ σας συμβή
δυστύχημα, να εύρετε και υμείς ιατρόν ικανόν να σας περιποιηθή,
όπως σεις περιεποιήθητε εμέ».

134) Βλ. εν τη «Εστία» της 8 Ιανουαρίου 1904 τ' Ανέκδοτα περί
Ροΐδου, υπό του κ. Δ. Καμπούρογλου.

135) Βλ. εν τη υπό του κ. Ν. Γουναράκη εκδιδομένη «Εργασία» (αρ. 2,
φύλλον 19 Μαρτίου 1900) το άρθρον: Ο εμβολιασμός του Φυλετικού
Μίσους.

136) Τω 1905 ο κ. Κωνσταντινίδης επανελθόντος του Δηληγαννικού
κόμματος εις την αρχήν διωρίσθη μέλος του Ελεγκτικού Συνεδρίου,
διατηρηθέντος του τω 1901 διαδεχθέντος αυτόν εις την Εφορίαν της
Εθνικής Βιβλιοθήκης κ. Δ. Καμπούρογλου εις την θέσιν του. Μήπως ο
ορθή αύτη λύσις δεν ηδύνατο να εφαρμοσθή και πρότερον;

137) Τούτου την εξής περιγραφήν έδωκεν ο κ. Δ. Χατζόπουλος
(«Μποέμ») εν τω «Άστει» της 22 Μαρτίου 1893.

«Ώρα επτάμιση· γλυκυτάτη σελήνη, γλυκυτάτη βραδειά. Ανέρχομαι
την οδόν Φιλελλήνων, σταματώ εις την απέναντι της ρωσσικής
εκκλησίας μεγάλην οικίαν. Κτυπώ, μου ανοίγουν και ανέρχομαι.
Ευτυχώς ο κ. Ροΐδης ευρίσκεται εις τον οίκον του, όπου μόνον
τοιαύτην ώραν δύνασαι να τον εύρης. Μία υπηρέτρια μού φωτίζει,
με εισάγει εις πολυτελή αίθουσαν, και δι' αυτής ευθέως εις το
σπουδαστήριον του συγγραφέως, όπου ενθρονίζομαι επί κομψοτάτου
διβανίου. Αναμένω ολίγα λεπτά και επεξεργάζομαι το δωμάτιον.
Πλουσιώτατον, κομψότατον, ζηλευτόν ενδιαίτημα δι έμπνευσιν και
μελέτην. Έν μόνον παράθυρον προς την οδόν Φιλελλήνων, κομψότατον
γραφείον προ αυτού, με σωρούς βιβλίων, μία μικρά τράπεζα με
ολόκληρον βράχον τελευταίων εκδόσεων και τελευταίων βιβλίων,
θαυμασιωτάτη υαλόφρακτος μακρά βιβλιοθήκη, κατέχουσα ολόκληρον
την πλευράν του τοίχου, εικόνες και κομψοτεχνήματα πολυάριθμα,
δυο τεράστια κέρατα, εξ ων εξαρτώνται τουφέκια, καρυοφύλλια,
σπάθαι, πάλες, γιαταγάνια, κουμπούρες, ελληνικότατα όλα, τάπης
επί του πατώματος, κομψόν διβάνιον, κομψόταται έδραι, μεγάλη
πεπυρακτωμένη θερμάστρα εις το βάθος πληρούσα το δωμάτιον
γλυκυτάτου θάλπους».

138) Επίσης σπανίαν πίστιν και αφοσίωσιν έδειξαν προς αυτόν τινές
των άλλοτε ευεργετηθέντων, ιδία δ'ο εκ των υπαλλήλων της Εθνικής
Βιβλιοθήκης Μιχαήλ Καρατζάς, όστις και παυθέντα μέχρι τέλους δις
της ημέρας τακτικότατα επεσκέπτετο, και προς ον ο Μανώλης και η
μήτηρ του έτρεφον ιδιάζουσαν επί τούτω αγάπην και εκτίμησιν.
Ιδιαιτέραν ευγνωμοσύνην έτρεφον και προς τον μετ' αδελφικής
στοργής θεραπεύοντα τον ασθενή έγκριτον ιατρόν κ. Ι. Θωμόπουλον.

139) «Άστυ» 10 Ιανουαρίου 1904.

140) Ο Διευθυντής του Λυκείου επέβαλε κατ' αμερικανικόν σύστημα εις
τους γονείς να χορηγώσι κατά μήνα ανά πέντε δραχμάς εις τους
μικρούς και δέκα εις τους μεγάλους υποτρόφους, διά να συνειθίζωσιν
ενωρίς εις την διαχείρισιν χρημάτων. Εις ουδένα όμως επετρέπετο η
παροχή ανωτέρου ποσού προς αποφυγήν πλουτοκρατικών διακρίσεων.

141) Βλέπ. Εγκυκλοπ. Λεξικού αρθρ. Αλεξανδρινή Σχολή.

142) Των κραυγών τούτων υπάρχει και άλλη τις πεζοτέρα ανατομική
εξήγησις, την οποίαν δύναται ο βουλόμενος να εύρη εις τα ειδικά
συγγράμματα.








End of Project Gutenberg's Short stories from Syros, by Emmanuel Roidi




Produced by Sophia Canoni. Book provided by Iason Konstantinides




Note: The Table of contents is not included in the book. It has been
created to help the reader. Numbers in parenthesis relate to the
footnotes that have been transferred at the end of the book. Their
wording, wherever it refers to book pages or other footnotes, has been
changed according to the new numbering. The changes are included in
brackets. Brackets within the play are used by the translator for words
not included in the ancient text to help the rhyming.

The tonic system has been changed from polytonic to monotonic.
Spelling mistakes noted in a table at the end of the book have been
taken into account. The spelling of the book has not been changed
otherwise.

Σημείωση: Ο πίνακας περιεχομένων δεν υπάρχει στο βιβλίο. Δημιουργήθηκε
προς διευκόλυνση του αναγνώστη. Οι αριθμοί σε παρενθέσεις αφορούν στις
υποσημειώσεις που έχουν μεταφερθεί από το τέλος κάθε σελίδας στο τέλος
του βιβλίου. Το λεκτικό τους, όπου αναφέρεται σε σελίδες ή άλλες
υποσημειώσεις, έχει αλλαχτεί σύμφωνα με την νέα αρίθμηση. Οι αλλαγές
περικλείονται από αγκύλες[]. Μέσα στο βιβλίο, οι αγκύλες
χρησιμοποιούνται για λέξεις εκτός αρχαίου κειμένου που χρησιμοποιεί ο
μεταφραστής για να διευκολύνει την ομοιοκαταληξία.

Ο τονισμός έχει αλλάξει από πολυτονικό σε μονοτονικό. Τα παροράματα που
είχαν σημειωθεί στο τέλος του βιβλίου, έχουν διορθωθεί. Κατά τα άλλα
έχει διατηρηθεί η ορθογραφία του βιβλίου.



ΠΙΝΑΚΑΣ ΠΕΡΙΕΧΟΜΕΝΩΝ



ΜΕΡΟΣ ΠΡΩΤΟΝ
ΣΚΗΝΗ Α'. (1)-(6)
ΣΚΗΝΗ Β'. (7)-(9)
ΣΚΗΝΗ Γ'. (10)-(24)
ΜΕΡΟΣ ΔΕΥΤΕΡΟΝ
ΣΚΗΝΗ Α'. (25)-(58)
ΣΚΗΝΗ Γ'.(*) (59)-(69)
ΜΕΡΟΣ ΤΡΙΤΟΝ
ΣΚΗΝΗ Α'. (70)-(74)
ΣΚΗΝΗ Β’. (75)-(82)
ΣΚΗΝΗ Γ’. (83)-(86)
ΣΚΗΝΗ Δ’.
ΣΚΗΝΗ Ε’.
ΣΚΗΝΗ ς'. (87)-(90)
ΣΚΗΝΗ Ζ’. (91)-(92)
ΜΕΡΟΣ ΤΕΤΑΡΤΟΝ
ΣΚΗΝΗ Α'. (93)-(97)
ΣΚΗΝΗ Β’. (98)-(101)
ΣΚΗΝΗ Γ’.
ΣΚΗΝΗ Δ’. (102)-(108)
ΣΚΗΝΗ Ε’. (109)-(118)
ΣΚΗΝΗ ς'. (119)-(121)
ΣΚΗΝΗ Ζ’. (122)-(123)
ΣΚΗΝΗ Η’. (124)-(127)
ΜΕΡΟΣ ΠΕΜΠΤΟΝ
ΣΚΗΝΗ Α'. (128)-(129)
ΣΚΗΝΗ Β’. (130)-(139)
ΣΚΗΝΗ Γ’. (140)-(142)
ΣΚΗΝΗ Δ’. (143)-(146)
ΣΚΗΝΗ Ε’. (147)-(149)
ΣΚΗΝΗ ς'. (150)
ΣΚΗΝΗ Γ’.(*)

(*) Λάθος αρίθμηση


ΕΚΔΟΣΕΙΣ ΦΕΞΗ

ΒΙΒΛΙΟΘΗΚΗ ΦΕΞΗ ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ

ΑΡΙΣΤΟΦΑΝΟΥΣ

ΟΙ ΟΡΝΙΘΕΣ

ΕΜΜΕΤΡΟΣ ΜΕΤΑΦΡΑΣΗ

ΠΟΛΥΒΙΟΥ Τ. ΔΗΜΗΤΡΑΚΟΠΟΎΛΟΥ

(POL ARCAS)

ΕΝ ΑΘΗΝΑΙΣ

ΕΚΔΟΤΙΚΟΣ ΟΙΚΟΣ ΓΕΩΡΓΙΟΥ ΦΕΞΗ

1910



ΕΙΣΑΓΩΓΗ
ΕΙΣ ΤΟΥΣ «OΡΝΙΘΑΣ»

Διά της κωμωδίας ταύτης σατυρίζει δριμύτερον ο ποιητής την
επικρατήσασαν εν Αθήναις πολιτικήν και κοινωνικήν διαφθοράν,
παρουσιάζων δύο πολίτας Αθηναίους εξοριζομένους εκουσίως και
καταφεύγοντας εις τα πτηνά προς ίδρυσιν νέας πολιτείας με ηρεμώτερον
βίον και με αγνότερα ήθη• σατυρίζει δε φαιδρώς και τας αποδιδομένας εις
τους θεούς ανθρωπίνους αδυναμίας.



ΠΡΟΣΩΠΑ



πολίται Αθηναίοι:
ΕΥΕΛΠΙΔΗΣ ΠΕΙΣΘΕΤΑΙΡΟΣ

ΤΟ ΤΡΥΠΟΚΑΡΥΔΟ (Τροχίλος)υπηρέτης του Τσαλαπετεινού.
Ο ΤΣΑΛΑΠΕΤΕΙΝΟΣ (Έποψ)
ΧΟΡΟΣ ΟΡΝΙΘΩΝ
ΤΟ ΚΟΚΚΙΝΟΠΟΥΛΙ (Φοινικόπτερον)
(ΚΗΡΥΚΕΣ)
Ο ΙΕΡΕΥΣ
Ο ΠΟΙΗΤΗΣ
Ο ΧΡΗΣΜΟΛΟΓΟΣ
ΜΕΤΩΝ Γεωμέτρης
Ο ΕΠΙΣΚΟΠΟΣ
Ο ΨΗΦΙΣΜΑΤΟΠΩΛΗΣ
ΑΓΓΕΛΟΙ
ΙΡΙΣ
Ο ΠΑΤΡΑΛΟΙΑΣ
ΚΙΝΗΣΙΑΣ διθυραμβοποιός
Ο ΣΥΚΟΦΑΝΤΗΣ
ΠΡΟΜΗΘΕΥΣ
ΠΟΣΕΙΔΩΝ
ΗΡΑΚΛΗΣ
Βωβόν πρόσωπον: Ο ΥΠΗΡΕΤΗΣ του Πεισθεταίρου



ΑΡΙΣΤΟΦΑΝΟΥΣ



Ο Ι  Ο Ρ Ν I Θ Ε Σ



ΜΕΡΟΣ ΠΡΩΤΟΝ




_(Η σκηνή παριστά οδόν πετρώδη.- Εις απόστασιν δένδρα, θάμνοι και λίθοι
- Εισέρχεται ο Πεισθέταιρος και ο Ευελπίδης κρατούντες ο είς Κουρούναν
και ο έτερος Καρακάξαν. Ακολουθεί ο θεράπων κρατών στρωμνάς, χύτραν και
άλλα μαγειρικά σκεύη)._



ΣΚΗΝΗ Α'.



ΠΕΙΣΘΕΤΑΙΡΟΣ ΕΥΕΛΠΙΔΗΣ

 ΕΥΕΛΠΙΔΗΣ _(Προς την Καρακάξαν)_
 Να πάμε ίσια προς τα εκεί, που το δενδρί προβάλλει.

 ΠΕΙΣΘΕΤΑΙΡΟΣ _(προς την Κουρούναν)_
 Να σκάσης!-Η κουρούν'αυτή [άκουσε] σκούζει πάλι.

 ΕΥΕΛΠΙΔΗΣ
 Γιατί μωρέ κακόμοιρε, πέρα και δώθε τρέχουμε;
 θα τσακιστούμε· γνέματα για διάσιμο δεν έχουμε.

 ΠΕΙΣΘΕΤΑΙΡΟΣ
 Εγώ, που στης Κουρούνας μου επίστεψα το στόμα
 επήρα χίλια στάδια ως τώρα, πες κι' ακόμα.

 ΕΥΕΛΠΙΔΗΣ
 Αμή κ'εγώ, που να πεισθώ στην Καρακάξα βιάσθηκα,
 για ιδές, εξενυχιάσθηκα.

 ΠΕΙΣΘΕΤΑΙΡΟΣ
 Δεν βλέπω πού βρισκόμαστε, σε ποιόν του κόσμου τόπο.

 ΕΥΕΛΠΙΔΗΣ
 Να βρούμε την πατρίδα μας ξέρεις κανένα τρόπο;

 ΠΕΙΣΘΕΤΑΙΡΟΣ
 Σε τούτο θα βρισκότανε ακόμα μπερδεμένος
 και ο Εξηκεστίδης (1) [ο κοσμογυρισμένος].

 ΕΥΕΛΠΙΔΗΣ
 Αλλοίμονο!

 ΠΕΙΣΘΕΤΑΙΡΟΣ _(παρατηρών προς το βάθος)_
 Για τράβα 'ς αυτό το μονοπάτι.

 ΕΥΕΛΠΙΔΗΣ _(προς το κοινόν)_
 Και τον χρωστάμε όλον ετούτον τον μπελιά
 στον υποχονδριασμένον αυτόν τον Φιλοκράτη (2)
 που μας πουλεί στο πιάτο τα πειο παχειά πουλιά·
 γιατί μας είπ' [Ορθά κοφτά]
 το πως με τα πουλιά του αυτά
 θα βρούμε τον Τηρέα (3) τον Τσαλαπετεινό
 που ήταν πρώτα όρνιο [κι' αυτός ανθρωπινό],
 και την Κουρούνα εφούσκωσε τρεις οβολούς 'ς εμένα,
 την Καρακάξα δε αυτή στον Θαρρελείδη, (4) ένα·
 κι' άλλο δεν ξεύρουν [τόσην ώρα]
 παρά να μας φορτώνουνε δαγκώματα.
_(Προς την Κουρούναν)_
 Έλα, μωρή! τι χάσκεις τώρα;
 θα μας τραβάς ακόμα στα πετρώματα;
_(Προς τον Πεισθέταιρον)_
 Πήρες κανένα δρόμο με το μάτι;

 ΠΕΙΣΘΕΤΑΙΡΟΣ
 Μπα! δεν υπάρχει ούτε μονοπάτι.

 ΕΥΕΛΠΙΔΗΣ
 θα βρούμε, λέ' η Κουρούνα σου, δρόμο 'ς αυτήν τή χώρα;

 ΠΕΙΣΘΕΤΑΙΡΟΣ
 Ο,τι έλεγε προτήτερα, το ίδιο λέει και τώρα.

 ΕΥΕΛΠΙΔΗΣ
 Σαν τι σου λέει δηλαδή;

 ΠΕΙΣΘΕΤΑΙΡΟΣ
 Τι άλλο τάχα ξέρει, παρά πού μου κατάκοψε με δαγκωνιές το χέρι;
 Τι φοβερό! γυρέψαμε του κάκου
 να πάμε μια φορά «κατά κοράκου»,
 κ' ετοιμασίες κάναμε, και όμως
 δεν ξέρουμε πούθε τραβά ο δρόμος!
_(Προς το κοινόν)_
 Γιατί ημείς, — ώ άνδρες, που ακούτ' εμέ [τον βλάκα] —
 επάθαμεν αρρώστια αντίθετη απ' του Σάκκα. (5)
 Γιατί αυτός δεν ήτανε πολιτογραφημένος
 και γύρευε με το στανιό να τον ειπούν πολίτη·
 κ' εμείς, που είχαμε τιμές από φυλή και γένος,
 πολίτες, δίχως να μας μπη κανένας και στη μύτη,
 πήραμε τα δυο πόδια μας καθένας και πετάξαμε·
 μα τούτο δεν το πράξαμε
 ούτ' από μίσος τάχα για την πόλι,
 γιατί έχει από τη φύσι προτερήματα,
 ούτε πως δεν μοιράζει 'ς όλους χρήματα.
 Η τζίτζικες 'ς ένα χρόνο
 τραγουδούν δυο μήνες μόνο,
 μα οι Αθηναίοι τώρα πέρασαν και της τζιτζίκες,
 γιατί 'ς όλο τους το βίο τραγουδούνε μόνο δίκες!
 Γι' αυτό λοιπόν τραβήξαμε κ' εμείς 'ς αυτά τα μέρη
 με χύτρα και με κάνιστρο και με μυρτιές 'ςτο χέρι, (6)
 [να χτίσουμε την πόλιν μας] κ' εδώ κ' εκεί γυρνάμε
 να βρούμε τόπον ήσυχο, που να καλοπερνάμε.
 Με δρόμο μακρυνό
 εκείνον τον Τηρέα τον Τσαλαπετεινό
 καθένας μας ζητάει,
 να τον παρακαλέσουμε αν θέλη να μας πη,
 εκεί όπου πετάει,
 αν είδε καμμιά πόλι με τέτοια προκοπή.

 ΠΕΙΣΘΕΤΑΙΡΟΣ _(ερχόμενος προς τον Ευελπίδην)_
 Ε!

 ΕΥΕΛΠΙΔΗΣ
 Τι;

 ΠΕΙΣΘΕΤΑΙΡΟΣ
 Τούτ' η Κουρούνα μου [ρίχνει ψηλά το μάτι]
 και ώρα είνε κάμποση, που απάνω δείχνει κάτι.

 ΕΥΕΛΠΙΔΗΣ
 Κ' η Καρακάξα χάσκοντας [ψηλά το μάτι ρίχνει]
 κι' απάνω κάτι δείχνει.
 Δεν ξέρω αν βρίσκονται πουλιά στον τόπο αυτόν [που μπαίνουμε],
 μα μ' ένα κρότο στη στιγμή, νομίζω, το μαθαίνουμε.

 ΠΕΙΣΘΕΤΑΙΡΟΣ
 Α, κάμε τούτο πρώτο!
 χτύπησε με το γόνα σου την πέτρα τη μεγάλη.

 ΕΥΕΛΠΙΔΗΣ
 Δεν την κτυπάς καλήτερα εσύ με το κεφάλι;
 διπλό θα κάνη κρότο.

 ΠΕΙΣΘΕΤΑΙΡΟΣ
 Σκύψε λοιπόν, σου είπα,
 πάρε λιθάρι κτύπα!

 ΕΥΕΛΠΙΔΗΣ
 Αφού το θέλεις, νά κ' εγώ...

_(Λαμβάνει λίθον και κτυπά επί του βράχου, φωνάζων :)_
 Παί! παί!...

 ΠΕΙΣΘΕΤΑΙΡΟΣ
 Για να σου ειπώ,
 παιδί τον λες τον Έποπα; Για πες του : πω-πω-πω!

 ΕΥΕΛΠΙΔΗΣ _(κτυπών)_
 Πώ-πω-πω-πάω!... πω-πω-πω-πάω!
 ακόμη θέλεις να κτυπάω;
 πω-πω-πω-πάω!... πω-πω-πω-πάω!..

_(Εξέρχεται επί του βράχου το Τρυποκάρυδον).-



ΣΚΗΝΗ Β’.



ΤΟ ΤΡΥΠΟΚΑΡΥΔΟ και οι ΑΝΩΤΕΡΩ

 ΤΟ ΤΡΥΠΟΚΑΡΥΔΟ
 Τ' είνε τούτοι [που κτυπάνε;]
 τον αφέντη ποιοί ζητάνε;

 ΕΥΕΛΠΙΔΗΣ
 Ω Απόλλων μου! τι στόμα είνε τούτο που ανοίγει;

 ΤΟ ΤΡΥΠΟΚΑΡΥΔΟ
 Συμφορά μου! είν' άνθρωποι, οπού βγήκαν στο κυνήγι.

 ΕΥΕΛΠΙΔΗΣ
 Βρε τι βλέπεις φοβερό;
 δεν μπορούσες να ειπής τάχα ένα λόγο τρυφερό;

 ΤΟ ΤΡΥΠΟΚΑΡΥΔΟ
 Νά!... να πάτε να χαθήτε!

 ΕΥΕΛΠΙΔΗΣ
 Μα δεν είμαστε άνθρωποι.

 ΤΟ ΤΡΥΠΟΚΑΡΥΔΟ
 Αμ τι είσθε τότε; ειπήτε!

 ΕΥΕΛΠΙΔΗΣ
 Είμαι όρνιο της Λιβύας που το λενε φοβιτσάρη. (7)

 ΤΟ ΤΡΥΠΟΚΑΡΥΔΟ
 Τίποτε μ' αυτό δεν είπες [κ' έλα, κάνε μας τη χάρι]...

 ΕΥΕΛΠΙΔΗΣ _(δεικνύων τα σκέλη του)_
 [Τα πουλιά] δω κάτω πούνε,
 δεν ρωτάς να σου το ειπούνε;

 ΤΟ ΤΡΥΠΟΚΑΡΥΔΟ _(δεικνύων τον Πεισθέταιρον)_
 Τ' είδους όρνειο είνε τούτος κι' από ποιο τραβάει γένος;

 ΠΕΙΣΘΕΤΑΙΡΟΣ
 Νά, εγώ που βλέπεις είμαι Φασιανικός (8)( χεσμένος.

 ΕΥΕΛΠΙΔΗΣ
 Και σύ τι θηρίον είσαι; σε παρακαλώ πολύ.

 ΤΟ ΤΡΥΠΟΚΑΡΥΔΟ
 Είμαι δουλικό πουλί.

 ΕΥΕΛΠΙΔΗΣ
 Μήπως τάχ' από κανένα ενικήθης πετεινό;

 ΤΟ ΤΡΥΠΟΚΑΡΥΔΟ
 Από τότε που ο αφέντης ήλθε κ' έγινε πτηνό,
 παρακάλεσε κ'εμένα Τρυποκάρυδο να γίνω
 κ' είδός τι ακόλουθός του κ' υπηρέτης του να μείνω.

 ΕΥΕΛΠΙΔΗΣ
 Τα πουλιά έχουν ανάγκην από δούλους;

 ΤΟ ΤΡΥΠΟΚΑΡΥΔΟ
 Καθώς ξέρω
 ήταν άνθρωπος· και όταν μου γυρεύη να του φέρω
 της μαρίδες του Φαλήρου, παίρνω αμέσως ένα πιάτο
 και της φέρνω από κει κάτω.
 Κι' όταν φάβα θέλη πάλι,
 βρίσκω χύτρα και κουτάλι.

 ΕΥΕΛΠΙΔΗΣ
 Τρέχα-τρέχ' αυτός [ο φίλος]
 έγινε πουλί τ ρ ο χ ί λ ο ς (9).
 Ξέρεις τώρα τι να πράξης;
 τον αφέντη σου να κράξης.

 ΤΟ ΤΡΥΠΟΚΑΡΥΔΟ
 Μά τον Δία, εκοιμήθη• μόλις είνε στιγμές λίγες,
 πούφαγε σμυρτιές και μυίγες.

 ΕΥΕΛΠΙΔΗΣ
 Μολαταύτα ξύπνισέ τον.

 ΤΟ ΤΡΥΠΟΚΑΡΥΔΟ
 Αχ! θα τον στενοχωρήσω,
 μα για χάρι σας πηγαίνω στη στιγμή να τον ξυπνίσω.

 ΠΕΙΣΘΕΤΑΙΡΟΣ
_(εξαφνιζόμενος από το πέταγμα του Τρυποκάρυδου_

 Απ' τον τρόμο, που να σκάσης! μού κοψες τα ύπατα μου.

 ΕΥΕΛΠΙΔΗΣ

_(βλέπων την Καρακάξαν του αφιπταμένην εκ των χειρών του)_

 Νά τη! πάει η Καρακάξα απ' το φόβο, συφορά μου!

 ΠΕΙΣΘΕΤΑΙΡΟΣ
 Βρε δειλότατο θηρίο! τοσ' είν' η παλληκαριά σου
 πού άφησες την Καρακάξα;

 ΕΥΕΛΠΙΔΗΣ
 Μήπως δα κ' η αφεντιά σου
 δεν αφήκες την Κουρούνα, όταν τούμπα είχες φάη;

 ΠΕΙΣΘΕΤΑΙΡΟΣ
 Δεν την άφησα.

 ΕΥΕΛΠΙΔΗΣ
 Πού είνε;

 ΠΕΙΣΘΕΤΑΙΡΟΣ
 Έκαμε φτερά και πάει.

 ΕΥΕΛΠΙΔΗΣ
 Μόνη της φτερό είχε πάρη;
 μπράβο!... είσαι παλληκάρι!..

_(Εμφανίζεται ο Τσαλαπετεινός)._



 ΣΚΗΝΗ Γ'.



 ΤΣΑΛΑΠΕΤΕΙΝΟΣ και οι ΑΝΩΤΕΡΩ

 Ο ΤΣΑΛΑΠΕΤΕΙΝΟΣ
 Τα χόρτα μου άνοιξε να βγω!

 ΕΥΕΛΠΙΔΗΣ _(μετά κωμικού φόβου)_
 Τι τρομερό θηρίο!
 Ω Ηρακλή! τι φτερωσά! τι τρίδιπλο λοφίο!

 Ο ΤΣΑΛΑΠΕΤΕΙΝΟΣ
 Ποιός με γυρεύει;

 ΕΥΕΛΠΙΔΗΣ
 Οι θεοί μαζύ και με τον Δία
 σ' έχουν μαδήση, φαίνεται.

 Ο ΤΣΑΛΑΠΕΤΕΙΝΟΣ
 Ωραία κοροϊδεία
 για τα φτερά [που βλέπετε αυτά τα μαδημένα]•
 μα ήμουν άνθρωπος κ' εγώ.

 ΕΥΕΛΠΙΔΗΣ
 Ποιος κοροϊδεύει εσένα;

 Ο ΤΣΑΛΑΠΕΤΕΙΝΟΣ
 Ποιόν κοροϊδεύεις τάχα;

 ΠΕΙΣΘΕΤΑΙΡΟΣ
 Τη μύτη σου μονάχα.

 Ο ΤΣΑΛΑΠΕΤΕΙΝΟΣ
 Ο Σοφοκλής που μ' έφερε 'ς αυτό το χάλι φταίει,
 που όλο στής τραγωδίες του για τον Τηρέα λέει.(10)

 ΕΥΕΛΠΙΔΗΣ
 Συ είσαι ο Τηρεύς λοιπόν; Τι είσαι γινωμένος,
 όρνειο, παγώνι...

 Ο ΤΣΑΛΑΠΕΤΕΙΝΟΣ
 Πουλί.

 ΕΥΕΛΠΙΔΗΣ
 Μπα! γιατ' είσαι μαδημένος;

 Ο ΤΣΑΛΑΠΕΤΕΙΝΟΣ
 Εμάδησα.

 ΕΥΕΛΠΙΔΗΣ
 Και από τι; από αρρώστιαν;

 Ο ΤΣΑΛΑΠΕΤΕΙΝΟΣ
 Όχι
 αλλά το γένος των πουλιών [που λέτε, έτσι τώχει]:
 μαδούν στη βαρυχειμωνιά, βγάζουν φτερά κατόπι.
 Μα πέτε μου ποιοί είσθε σεις;

 ΕΥΕΛΠΙΔΗΣ
 Εμείς; θνητοί, ανθρώποι.

 Ο ΤΣΑΛΑΠΕΤΕΙΝΟΣ
 Ποιά είνε η πατρίδα σας;

 ΕΥΕΛΠΙΔΗΣ
 Είμαστε από την πόλι
 που βγαίνουν όλο στόλοι.

 Ο ΤΣΑΛΑΠΕΤΕΙΝΟΣ
 Μην τύχη κ' είσθ' ηλιασταί; (11)

 ΕΥΕΛΠΙΔΗΣ
 Το εναντίον βρήκες
 είμαστε απηλιασταί, [σχαινόμεθα της δίκες],

 Ο ΤΣΑΛΑΠΕΤΕΙΝΟΣ
 Μπα! βρίσκεται τέτοια σπορά στου τόπου σας το χώμα;

 ΕΥΕΛΠΙΔΗΣ
 Αν φέρης γύρα τους αγρούς, κάτι θα βρης ακόμα.

 Ο ΤΣΑΛΑΠΕΤΕΙΝΟΣ
 Και τι λοιπόν γυρεύετε που ήλθατ' έδώ πέρα;

 ΕΥΕΛΠΙΔΗΣ
 Γυρεύουμε να μείνουμε μαζύ σου [νύχτα-μέρα].

 Ο ΤΣΑΛΑΠΕΤΕΙΝΟΣ
 Γιατί;

 ΕΥΕΛΠΙΔΗΣ
 Γιατ' ήσουν σαν εμάς άνθρωπος μια φορά
 κ' έτσι το είχες, σαν εμάς, και συ κρυφή χαρά,
 όταν τα ξένα χρήματα, καθώς εμείς, συγύριζες,
 και τα 'παιρνες για δανεικά και πίσω δεν τα γύριζες·
 κατόπιν έγινες πουλί, πήρες τον κόσμο γύρα,
 και του ανθρώπου απόκτησες και του πουλιού την πείρα.
 Γι' αυτό ικέται ήλθαμε 'ς εσένα να μας πης
 για καμμιά πόλι τριχωτή που ναν' της προκοπής,
 κι' ως είδος τι γουναρικό, που νάχουμ' [όλον τον καιρό]
 ξαπλωταριό γερό.

 Ο ΤΣΑΛΑΠΕΤΕΙΝΟΣ
 Γυρεύεις μεγαλείτερη από την πόλι εκεί των Κραναών; (12)

 ΕΥΕΛΠΙΔΗΣ
 Α, όχι δα, μα πειο συμφερτική.

 Ο ΤΣΑΛΑΠΕΤΕΙΝΟΣ
 Α, θα γυρεύης, φαίνεται, την αριστοκρατία.

 ΕΥΕΛΠΙΔΗΣ
 Δεν θέλω ούτε για το γυιό ν' ακούσω του Σκελλία.(13)

 Ο ΤΣΑΛΑΠΕΤΕΙΝΟΣ
 Ήγουν ποια πόλι θέλατε να κατοικήτ' ευχάριστα;

 ΕΥΕΛΠΙΔΗΣ
 Εκείνην που τα πράματα τα πειο τρανά και άριστα
 θάσαν αυτά : Αυγή-αυγή
 όξω άπ' τη θύρα μου να βγη
 ένας από τους φίλους μου, κι' αυτά να ειπή' ς εμένα :
 «Πάρε και τα παιδάκια σου μαζύ, καλολουσμένα,
 κ' έλα, για όνομα θεού, στο σπίτι |γείτονα μου],
 πούχω τραπέζι γάμου·
 πρόσεξε μήπως δεν φανής, γιατί αν τύχη μια φορά
 να μου 'ρθη κάποια συμφορά,
 στο λέω, δεν θα σε δεχθώ.

 Ο ΤΣΑΛΑΠΕΤΕΙΝΟΣ
 Γυρεύεις, μα τον Δία,
 πράγματα λυπηρά. — Και συ!

 ΠΕΙΣΘΕΤΑΙΡΟΣ
 Μια τέτοια αηδία
 κ' εγώ γυρεύω.

 Ο ΤΣΑΛΑΠΕΤΕΙΝΟΣ
 Δηλαδή;

 ΠΕΙΣΘΕΤΑΙΡΟΣ
 Όταν πατέρας θα με ιδή
 που έχει όμορφο παιδί,
 να 'ρθή κοντά μου με ντροπή
 και τέτοια λόγια να μου πη:
 «Α Στιλβωνίδη,(14) φίλε μου, [είμαι προσβεβλημένος]•
 γύριζε απ' το γυμνάσιον ο γυιόκας μου λουσμένος,
 και όταν τον απάντησες καθόλου δεν του μίλησες,
 και ούτε τον αγκάλιασες, και ούτε τον εφίλησες,
 δεν του πιασες ταρχίδια,
 μα ούτε και στο σπίτι σου τον πήγες [για παιγνίδια],
 κ' είσαι και φίλος πατρικός!...

 Ο ΤΣΑΛΑΠΕΤΕΙΝΟΣ
 Τι λες! βρε τον καϋμένο!
 που ένα πράμα γύρεψε και τούτος σιχαμένο!
 Υπάρχει όπως τη θέλετε μια πόλι ευτυχισμένη·
 πούνε κοντά στη θάλασσα την Ερυθρά χτισμένη» (15)

 ΕΥΕΛΠΙΔΗΣ
 Πω, πω! σε θάλασσα κοντά να βρούμε κατοικία,
 κλητήρες να μας δέχωνται με τη Σαλαμινία!(16)
 Δεν ξέρεις πόλι ελληνική;

 Ο ΤΣΑΛΑΠΕΤΕΙΝΟΣ
 Τον Λέπρεον (17) της Ήλιδος· γιατί δεν πάτ' εκεί;

 ΕΥΕΛΠΙΔΗΣ
 Σιχαίνομαι τον Λέπρεον, γιατί αρκεί που είδα
 τον [ποιητή] Μελάνθιον.(18)

 Ο ΤΣΑΛΑΠΕΤΕΙΝΟΣ
 Να πάτε στη Λοκρίδα,
 που είνε οι Οπούντιοι, να μείνετε.

 ΕΥΕΛΠΙΔΗΣ
 Να μείνωμε;
 και μ' ένα τάλαντο χρυσό Οπούντιος (19) δεν γίνομαι
 [να πέσω στο κατάντι
 του Οπουντίου του στραβού, τεμπέλη, συκοφάντη.]
 Για πες μου τώρα: πως περνά, ζώντας κανείς με τα πουλιά;
 εσύ θα ξέρης βέβαια.

 Ο ΤΣΑΛΑΠΕΤΕΙΝΟΣ
 Δεν είνε κι' άσχημη δουλειά·
 πρώτον, δεν θέλεις χρήματα για έξοδα και για φαΐ.

 ΕΥΕΛΠΙΔΗΣ
 Αμ' τότε κίβδηλα πολλά αφαίρεσες απ' τη ζωή.(20)

 Ο ΤΣΑΛΑΠΕΤΕΙΝΟΣ
 Τρώμε στους κήπους της μυρτιές, το άσπρο το σουσάμι,
 και δυόσμο, [που χωρίς αυτόν δεν γίνονται οι γάμοι]
 και παπαρούνες.

 ΕΥΕΛΠΙΔΗΣ
 Δηλαδή σαν νεοπανδρεμένοι
 περνάτε.

 ΠΕΙΣΘΕΤΑΙΡΟΣ
 Μωρέ τι μας λες!; εις των πουλιών τα γένη
 βλέπω μεγάλη φρόνησι και δύναμι πολλή,
 και πειο τρανοί θα γίνετε με μια μου συμβουλή.

 Ο ΤΣΑΛΑΠΕΤΕΙΝΟΣ
 Τι συμβουλή!

 ΠΕΙΣΘΕΤΑΙΡΟΣ
 Τι συμβουλή θ' ακούσετε ρωτάτε;
 πρώτον τρυγύρω χάσκοντας ποτέ να μή πετάτε·
 δεν είναι και το έργο αυτό τιμητικό πολύ·
 γιατί «τ' είν' τούτο το πουλί;»
 κανένας αν ρωτούσε,
 θάβγαιν' ευθύς ο [παστρικός] Τελέας (21) ν' απαντούσε:
 «τούτο είν' ανθρωπορνίθι
 όπου άστατο γεννήθη,
 θέσι δεν κρατεί να μείνη
 κι' ούτε ίχνος δεν αφίνει.

 Ο ΤΣΑΛΑΠΕΤΕΙΝΟΣ
 Μα τον Διόνυσον! λαμπρά η κοροϊδεία όλη.
 Μα τι λοιπόν να κάνουμε;

 ΠΕΙΣΘΕΤΑΙΡΟΣ
 Να χτίσετε μια πόλι. (22)

 Ο ΤΣΑΛΑΠΕΤΕΙΝΟΣ
 Μα τα πουλιά μονάχα
 τι είδους πόλι, [λέτε σεις], μπορεί να χτίσουν τάχα;

 ΠΕΙΣΘΕΤΑΙΡΟΣ
 Τι κουταμάρα φοβερή μας είπες τούτ' την ώρα!
 Για κύττα κάτω.

 Ο ΤΣΑΛΑΠΕΤΕΙΝΟΣ _(εκτελών)_
 Βλέπω, νά!

 ΠΕΙΣΘΕΤΑΙΡΟΣ
 Κύττα κι' απάνω τώρα.

 Ο ΤΣΑΛΑΠΕΤΕΙΝΟΣ _(εκτελών)_
 Να, βλέπω.

 ΠΕΙΣΘΕΤΑΙΡΟΣ
 Τώρα κύτταξε και γύρω σου ως τόσο.

 Ο ΤΣΑΛΑΠΕΤΕΙΝΟΣ _(εκτελών)_
 Καλά, κι αν κοψολεμιασθώ στο τέλος τι θα νοιώσω;

 ΠΕΙΣΘΕΤΑΙΡΟΣ
 Τι είδες;

 Ο ΤΣΑΛΑΠΕΤΕΙΝΟΣ
 Είδα σύγνεφα και τουρανού [το θόλο].

 ΠΕΙΣΘΕΤΑΙΡΟΣ
 Μα πως; -δεν έχουν τα πουλιά στον ουρανό τον πόλο;

 Ο ΤΣΑΛΑΠΕΤΕΙΝΟΣ
 Πόλο; Τι πόλο δηλαδή;

 ΠΕΙΣΘΕΤΑΙΡΟΣ
 Νά, σαν να λέμε, χώρα·
 τόπος που τριγυρνάνε
 κι' όλ' άπ' αυτόν περνάνε,
 λέγεται πόλος τώρα·
 και αν τον κατοικήσετε
 και τον μανδρογυρίσετε,
 ο πόλος πόλις γίνεται.
 Και στους ανθρώπους άρχοντες και κύριοι θα μείνετε,
 ακρίδες σαν να ήσανε·
 κι' όπως στη Μήλο μια φορά της πείνας εψοφήσανε, (23)
 το ίδιο θα ψοφήσουνε και οι θεοί μια μέρα.

 Ο ΤΣΑΛΑΠΕΤΕΙΝΟΣ
 Πώς;

 ΠΕΙΣΘΕΤΑΙΡΟΣ
 Μέσο ουρανού και γης έχουμε τον αγέρα·
 όπως εμείς, σαν θέλουμεν εις τους Δελφούς να πάμε,
 το δρόμο να μας δώσουνε οι Βοιωτοί ζητάμε,
 έτσι κι' όταν προσφέρουμε θυσίας [κατά κόρον]
 εις τους θεούς, αν οι θεοί δεν σας πληρώσουν φόρον,
 σεις δεν θαφήσετε ποτέ να πάη απάνω ίσα
 στο χάος απ' τας πόλεις τους, των θυσιών η κνίσα.

 Ο ΤΣΑΛΑΠΕΤΕΙΝΟΣ _(μετά θαυμασμού)_
 Πρε! μα τη γή! τα σύγνεφα! τα δίχτυα! την παγίδα
 ως τώρα σκέψι απ' αυτή σοφώτερη δεν είδα.
 εάν και τάλλα τα πουλιά
 εγκρίνουν τούτη τη δουλειά,
 θα είμαι πρόθυμος μαζύ να χτίσουμε τη χώρα.

 ΠΕΙΣΘΕΤΑΙΡΟΣ
 Και θα τους εξηγήση ποιός το σχέδιο μας τώρα;

 Ο ΤΣΑΛΑΠΕΤΕΙΝΟΣ
 Ο ίδιος συ. Τόσον καιρό μαζύ μ' αυτά που μένω,
 μια που ήταν γένος βάρβαρο [και μη γραμματισμένο.],
 και να μιλάνε τά μαθα.

 ΠΕΙΣΘΕΤΑΙΡΟΣ
 Και πως θα τα καλούσες;

 Ο ΤΣΑΛΑΠΕΤΕΙΝΟΣ
 Α! εύκολα. Μέσ' από δω 'ς οχτιές πυκνοφυλλούσσες
 αμέσως θα πηδήσω,
 τ'αηδόνι θα ξυπνίσω
 και κελαδώντας τότε αυτό θα προσκαλέση τάλλα,
 που σαν ακούσουν τη φωνή θαρθούν εδώ τρεχάλα.

 ΠΕΙΣΘΕΤΑΙΡΟΣ
 Ω συ, απ' τα πουλιά ταγαπητότερο,
 κάμε μ' αυτήν τη χάρι, μην αργήσης,
 κ' έμβα μέσ' στην οχτιά το γρηγορώτερο
 ταηδόνι να ξυπνήσης.

_(Ο ΤΣΑΛΑΠΕΤΕΙΝΟΣ προχωρών προς την λόχμην των θάμνων και λαμβάνων την
κατάλληλον θέσιν αρχίζει τας κάτωθι στροφάς:)_


 Ο ΤΣΑΛΑΠΕΤΕΙΝΟΣ
 Παύσε τον ύπνο, σύντροφε [από παληούς καιρούς] (24)
 και χύσε ήχους από ύμνους ιερούς,
 που με το θείο σου το στόμα
 τον Ίτυ τον πολύκλαυστο θρηνείς ακόμα,
 τον Ίτυ τον δικό μου και δικό σου,
 και με το ράμφος το ξανθό σου
 τον κλαις γλυκά
 με μοιρολόγια αρμονικά.
 Μέσ' από τα πυκνόφυλλα πουρνάρια
 στους θρόνους του Διός
 υψώνετ' η φωνή σου η καθάρεια
 κι' ο χρυσομάλλης Φοίβος ο θεός
 στους θρήνους τους λυπητερούς
 μ' άλλο τραγούδι απαντά, και στένει
 με τη [χρυσή] τη λύρα του την λεφαντοδεμένη
 θεών χορούς·
 και τοτ' αντιφωνεί
 από τα στόματά τους τα αιώνια
 κοινά τραγούδια και εναρμόνια
 η θεία των θεών φωνή.

_(Ακούεται έσωθεν αυλός ως άσμα αηδόνος)_


 ΠΕΙΣΘΕΤΑΙΡΟΣ
 Ω, τι ωραία το πουλί,
 Ζευ βασιλειά, όπου λαλεί!
 ολόκληρη τη λαγκαδιά
 εγέμισε από μέλι.

 ΕΥΕΛΠΙΔΗΣ
 Ε! συ!

 ΠΕΙΣΘΕΤΑΙΡΟΣ
 Τι τρέχει;

 ΕΥΕΛΠΙΔΗΣ
 Τσιμουδιά!

 ΠΕΙΣΘΕΤΑΙΡΟΣ
 Γιατί;

 ΕΥΕΛΠΙΔΗΣ
 Ο Τσαλαπετεινός να τραγουδήση θέλει.

 Ο ΤΣΑΛΑΠΕΤΕΙΝΟΣ
 Εποποί! ποποπό! ποποί! ποποί!
 Ιώ! ιώ! ίτω-ίτω! ίτω ίτω! ίτω-ίτω!
 Έλα, έλα εδώ κανένα
 φτερωμένο σαν εμένα!
 όσα τους αγρούς τρυγάτε
 με της φύτρες της πολλές
 κριθαροφάγοι, αναρίθμητες φυλές, —
 κι όσα σεις σπορολογάτε
 και πετάτ' εδώ κ' εκεί
 γοργόφτερα, και με φωνή μελωδική· —
 και σεις, που με λεπτή φωνή και μ' ένα στόμα,
 γλυκολαλείτε μέσ' στης αυλακιάς το χώμα
 που αφίνει το ζευγολατιό —
 τιό-τιό-τιό! τιό-τιό-τιό! τιό-τιό-τιό!
 Και σεις, που μέσ' στων περβολιών πετάτε
 της κισσοσκέπαστες μεριές, — -
 και σεις που στα βουνά τρυγάτε
 ταγρίληα και της κουμαριές —
 πετάχτ' εδώ που σας ζητώ —
 τοτοβρίξ! τριοτό! τριοτό! τριοτό!
 Και σεις, που [κυνηγάτε
 και] τα κουνούπια χάφτετα τα βλαβερά,
 και μέσ' στων βάλτων τα νερά
 και στης κοιλάδες πάτε· —
 κι' όσα στα μέρη μένετε της γης τα δροσερά,
 και μέσ' στου Μαραθώνα
 τον μαγικό λειμώνα, —
 και συ, λιβαδοπέρδικα, με τα πολύχρωμα φτερά!
 Και όσες φυλές στης θάλασσες [γυρίζετε
 και] με της αλκυόνες φτερουγίζετε
 απάνω από τα κύματα τα φουσκωμένα,- —
 ελάτε τα νεώτερα να μάθετ' από μένα. —
 ελάτ' ελάτ' από το κάθε μέρος
 όλα τα μακρολαίμικα πουλιά,
 γιατ' ένας πονηρός έφθασε γέρος
 με νέες γνώμες γι' άγνωστη δουλειά!
 Όλα στους λόγους μου τρέχατε!
 ελάτ', ελάτ' ελάτε!

_(Ο Τσαλαπετεινός εισέρχεται εις την λόχμην, ενώ ταυτοχρόνως ακούεται
έσωθεν ο χορός των Πτηνών, αδόντων εις ποικίλας φωνάς)_

 ΧΟΡΟΣ ΠΤΗΝΩΝ
 Τόρο-τόρο-τόρο-τοροτίξ!
 κικκαβαύ! κικκαβαύ!
 τόρο-τόρο-τόρο-τορολιλιλίξ...

_(Πίπτει η αυλαία υπό τα βήματα των πτηνών, ενώ ο Πεισθέταιρος και ο
Ευελπίδης παρατηρούν αλλήλους μετ' ευαρέστου εκπλήξεως.)_




 ΜΕΡΟΣ ΔΕΥΤΕΡΟΝ




_(Η αυτή σκηνογραφία. — Ο Πεισθέταιρος και ο Ευελπίδης φαίνονται
επανερχόμενοι εκ των παρασκηνίων, κατόπιν ερεύνης προς ανεύρεσιν των
πτηνών.)_



 ΣΚΗΝΗ Α'.



ΠΕΙΣΘΕΤΑΙΡΟΣ — ΕΥΕΛΠΙΔΗΣ — και μετ' ολίγον το ΚΟΚΚΙΝΟΠΟΥΛΙ και ο
ΤΣΑΛΑΠΕΤΕΙΝΟΣ

 ΕΥΕΛΠΙΔΗΣ
 Βλέπεις συ πουλί κανένα;

 ΠΕΙΣΘΕΤΑΙΡΟΣ
 Τίποτε δεν διακρίνω αν και χάσκω ολονένα
 βλέποντας τον ουρανό.

 ΕΥΕΛΠΙΔΗΣ
 Τώρα χάσαμ' από μπρος μας και τον Τσαλαπετεινό•
 άδικα να σκούξη μπήκε, σαν την κλώσσα στην οχτιά,
 όπως τα κιτρινοπούλια [οπού ζουν στη ρεματιά].
 Το ΚΟΚΚΙΝΟΠΟΥΛΙ _(εμφανιζόμενον εις ύψωμα)_
 Τοροτίξ! Τοροτοτίξ;

 ΕΥΕΛΠΙΔΗΣ
 Να ένα πουλί σιμώνει·
 αλλά τι πουλ' είνε τούτο; είνε τάχατε παγώνι;

_(Εμφανίζεται ο Τσαλαπετεινός)._


 ΠΕΙΣΘΕΤΑΙΡΟΣ _(δεικνύων τον Τσαλαπετεινόν)_
 Νάτος! — Τι πουλί είνε τούτο, θα μας το εξηγήσης τώρα;

 Ο ΤΣΑΛΑΠΕΤΕΙΝΟΣ
 Δεν είν' απ' αυτά τα ντόπια, όπου βλέπετε στη χώρα·
 είν' ένα πουλί της λίμνης.

 ΠΕΙΣΘΕΤΑΙΡΟΣ
 Μωρέ, σούνε μια χαρά!,
 κ' έχει κόκκινα φτερά.

 Ο ΤΣΑΛΑΠΕΤΕΙΝΟΣ
 Με το δίκηο του- [καϋμένε]·
 Κοκκινόπουλο το λένε.

_(Εμφανίζεται ο Πετεινός της Περσίας)._


 ΕΥΕΛΠΙΔΗΣ
 Ε! για κύττα!

 ΠΕΙΣΘΕΤΑΙΡΟΣ
 Τι φωνάζεις;

 ΕΥΕΛΠΙΔΗΣ
 Κι άλλο ιδές εκεί πουλί.

 ΠΕΙΣΘΕΤΑΙΡΟΣ
 Μα τον Δία! από τόπο θάνε μακρυνό πολύ.

_(Προς τον Τσαλαπετεινόν)._

 Και ποιος 'είνε τάχα τούτος, ο παράξενος βουνήσιος,
 που, σαν ποιητής και μάντις, στέκει κορδωμένος, [ίσιος];

 Ο ΤΣΑΛΑΠΕΤΕΙΝΟΣ
 Μήδος είνε τόνομά του.

 ΠΕΙΣΘΕΤΑΙΡΟΣ
 Μήδος αι; ώ Ηρακλή μου! πως επέταξ' έδώ κάτου,
 δίχως ναν' [όπως οι Μήδοι] στην καμήλα του καβάλλα; (25)

_(Εμφανίζεται πτηνόν με λοφίον, όπως ο Τσαλαπετεινός)._

 ΕΥΕΛΠΙΔΗΣ
 Να κ' ένα πουλί που βγαίνει με λοφίο [στην κεφάλα].

 ΠΕΙΣΘΕΤΑΙΡΟΣ
 Ποιό να είν' αυτό το τέρας;
 Είνε κι άλλος σαν εσένα;

 Ο ΤΣΑΛΑΠΕΤΕΙΝΟΣ
 Ήταν ποιητής πατέρας
 και αυτού ο Φιλοκλής, (26)
 [κι ο δικός μου ο Σοφοκλής]
 κ' είμ' εγώ δικός του πάππος·
 σαν να λέμεν έτσι κάπως
 [για περισσότερη ευκολία]
 ο Καλλίας Ιππονίκου, κι ο Ιππόνικος Καλλία. (27)

 ΠΕΙΣΘΕΤΑΙΡΟΣ
 Ο Καλλίας είναι τούτος δηλαδή, και επομένως
 πρέπει νάνε μαδημένος.

 ΕΥΕΛΠΙΔΗΣ
 Με το νανε πειο γενναίος [και να σπέρνη τον παρά του]
 συκοφάντες και γυναίκες του μαδούνε τα φτερά του.

_(Εισέρχεται έτερον πτηνόν με χρωματιστά πτερά)_

 ΠΕΙΣΘΕΤΑΙΡΟΣ
 Ποσειδώνα! τ' είνε τούτο, πούχει στα φτερά του χρώμα;
 πώς το λένε;

 Ο ΤΣΑΛΑΠΕΤΕΙΝΟΣ
 Φ α τ α ο ύ λ α. (28)

 ΠΕΙΣΘΕΤΑΙΡΟΣ
 Κι' άλλος βρίσκεται ακόμα
 Φαταούλας, ή μην είνε ο Κλεώνυμος; (29)

 ΕΥΕΛΠΙΔΗΣ
 Α, όχι!
 Ω Κλεώνυμος αν είνε το λοφίο δεν θά τόχη!
 [τρέχα-τρέχα, δος του νάχη
 τόχασε σε κάποια μάχη.]

 ΠΕΙΣΘΕΤΑΙΡΟΣ
 Βρε, λοφία που τα έχουν,
 στους αγώνες σαν να τρέχουν.

 Ο ΤΣΑΛΑΠΕΤΕΙΝΟΣ
 Ζούνε, βλέπετε, στους λόφους νάχουν κάποια σιγουριά,
 σαν τους Κάρες. (30)

_(Εισβάλλει πλήθος πτηνών εις την σκηνήν)_

 ΠΕΙΣΘΕΤΑΙΡΟΣ
 Ποσειδώνα! [απ' την κάθε μια μεριά]
 τι πουλί και τι κακό
 που μαζεύθη!

 ΕΥΕΛΠΙΔΗΣ
 Ω Απόλλων! Σύγνεφο είνε ξαφνικό!
 απ' το πέταγμα που κάνουν
 δεν τα βλέπω πούθε φθάνουν.

 Ο ΤΣΑΛΑΠΕΤΕΙΝΟΣ
 Νά μια πέρδικα, νά κ' ένα τηγανάρι του λειμώνα,
 κοκκινόπαπια είνε τούτο, να, και τούτ' ειν' αλκυόνα...

 ΕΥΕΛΠΙΔΗΣ
 Κι από πίσω της ποιός είνε;

 Ο ΤΣΑΛΑΠΕΤΕΙΝΟΣ
 Τούτος; είν' ένας κηρύλος.

 ΕΥΕΛΠΙΔΗΣ
 Μπα! πουλί είν' ο κηρύλος :

 ΠΕΙΣΘΕΤΑΙΡΟΣ
 Πώς δεν είνε ο σποργίλος; (31)

 Ο ΤΣΑΛΑΠΕΤΕΙΝΟΣ
 Νά και μια κουκουβάγια.

 ΕΥΕΛΠΙΔΗΣ
 Πρε, τι λες; ποιός έχει φέρη
 κουκουβάγια στην Αθήνα;

 Ο ΤΣΑΛΑΠΕΤΕΙΝΟΣ
 Νά, τρυγόνι, περιστέρι,
 μπούφος, νεκροπούλι, κίσσα, κοκκινόπουλο, αμπελίδα,
 φάσσα και κοκκινολαίμης, όρνειο, κούκος, κολυμπίδα,
 νά και μία καρδερίνα, και κοκκινοποδαράκι,
 νά κ'ένας βελανιδιάρης, σκορδαλός, νά και γεράκι,
 νά κ' ένας ανεμογάμης.

 ΕΥΕΛΠΙΔΗΣ
 Τι κοτσίφια και πουλιά!
 Τι τρεχάλες πέρα-δώθε, τι φωνές και τι λαλιά!

 ΠΕΙΣΘΕΤΑΙΡΟΣ
 Τάχατε μας φοβερίζουν;
 ωχ! 'ς εμάς τους δυο γυρίζουν
 χάσκοντας κι' αγριεμένα!

 ΕΥΕΛΠΙΔΗΣ
 Έτσι φαίνεται κ' εμένα
 ΧΟΡΟΣ
 Πόπο-πόπο-πόπο-πού
 με γυρεύουνε; και τούτοι μας έφθασαν από πού;

 Ο ΤΣΑΛΑΠΕΤΕΙΝΟΣ
 Βρίσκομαι καιρό 'δώ πάνω,
 μα τους φίλους δεν ξεχάνω.

 ΧΟΡΟΣ
 τι-τι-τι-τι:
 θέλεις τάχα; κ' έχεις πράμα να μου ειπής καλό και τι;

 Ο ΤΣΑΛΑΠΕΤΕΙΝΟΣ
 Μιάν υπόθεσι καλή
 και ωφέλιμη και δίκηα και κοινή και ασφαλή.
 Δυο σοφοί μας ήλθαν άνδρες κ είν' η γνώμες του καλές.

 ΧΟΡΟΣ
 Από πού και πώς; τι λες;

 Ο ΤΣΑΛΑΠΕΤΕΙΝΟΣ
 Ήλθαν από τους ανθρώπους δύο γέροι [γάλι-γάλι]
 κ' ένα σχέδιον μας φέρουν για υπόθεσι μεγάλη.

 ΧΟΡΟΣ
 Βρε, κολασμένε γέρο!
 πούχεις απ' όσους ξέρω
 της αμαρτίες πειο πολλές —
 τι κάθεσαι και λες;

 Ο ΤΣΑΛΑΠΕΤΕΙΝΟΣ
 Μ'όσα θ' ακούσης να σου ειπώ φόβο, να μη σε πιάση.

 ΧΟΡΟΣ
 Τι τάχα μου 'χεις φτιάση;

 Ο ΤΣΑΛΑΠΕΤΕΙΝΟΣ
 Δυο άνδρας υποδέχθηκα, που ζήτησαν να ρθήτε
 κ' εδώ να μαζευθήτε.

 ΧΟΡΟΣ
 Και το καμες αυτό εσύ,

 Ο ΤΣΑΛΑΠΕΤΕΙΝΟΣ
 Για το δικό μας το καλό.
 και χαίρομαι.

 ΧΟΡΟΣ
 Και είν' εδώ;

 Ο ΤΣΑΛΑΠΕΤΕΙΝΟΣ
 Οσο κ'εγώ που σας μιλώ.
 Δεικνύει τον Πεισθέταιρο και τον Ευελπίδην.

 ΧΟΡΟΣ
 Άι! άι! πάθαμε κακό!
 έγκλημα προδοτικό!
 Αυτός που φίλος ήτανε μαζύ μας,
 και μοιραζόταν πάντα τη βοσκή μας,
 της συμφωνίες της παληές επάτησε
 και των πουλιών τους όρκους δεν εκράτησε!
 Με δολερούς μ' έφερε τρόπους
 και μ' έρριψε στους παληανθρώπους.
 που από γενετής μ' επολεμήσανε
 και για τροφή τους μ' εξεκοκκαλίσανε
 Κι' όσο γι' αυτόν, όπου τους έχει φέρη,
 κατόπιν θα τα λογαριάσουμε,
 αφού πληρώσουν πρώτα οι δυο γέροι
 που θα τους κατακομματιάσουμε!

 ΠΕΙΣΘΕΤΑΙΡΟΣ _(έντρομος)_
 Χαθήκαμε

 ΕΥΕΛΠΙΔΗΣ [προς τον Πεισθέταιρον]
 ‘Σ' εσέ χρωστώ την τύχη τούτη την κακή·
 γιατί με πήρες από κει
 μαζύ σου εδώ να τρέχω;

 ΠΕΙΣΘΕΤΑΙΡΟΣ
 Για σύντροφο να σ' έχω.

 ΕΥΕΛΠΙΔΗΣ
 Ναι, για να κλάψω.

 ΠΕΙΣΘΕΤΑΙΡΟΣ
 Βρε τι λες; Και πώς θα κλάψης τάχα,
 σαν θα σου βγάλουν τα πουλιά τα μάτια σου, βρε χάχα;

 ΧΟΡΟΣ
 Ω! ω! εμπρός! προχώρει! χτύπησε τον,
 με ορμή πολέμου, φοβερά,
 κι' από παντού περιτριγύρισέ τον
 με τα φτερά!
 Πρέπει να κλάψουν τούτ' οι δυο πρεσβύτες
 κ' έτσι να δώσουμε τροφή και στης δικές μας μύτες.
 Ούτε βουνό βαθυσκιωμένο
 ούτε του αιθέρα σύγνεφο και πέλαγ' αφρισμένο
 να μου κρυφθούν, θα τους δεχθή. Λοιπόν ας μην αργήσουμε
 κι ας πέσουμε με δαγκανιές να τους σουρομαδήσουμε!
 Πούν' ο ταξίαρχος; ας προχωρήση
 με το δεξί το κέρας να κτυπήση

 ΕΥΕΛΠΙΔΗΣ _(έμφοβος)_
 Νά τα! και πού ο δύστυχος θα στρίψω για να φύγω;

 ΠΕΙΣΘΕΤΑΙΡΟΣ
 Βρε! δεν θα μείνης;

 ΕΥΕΛΠΙΔΗΣ
 Έτσι αι; για να με φαν [σε λίγο];

 ΠΕΙΣΘΕΤΑΙΡΟΣ
 Ποιός τρόπος τάχα να σωθής σου ήλθε στο κεφάλι;

 ΕΥΕΛΠΙΔΗΣ
 Ξέρω κ' εγώ;

 ΠΕΙΣΘΕΤΑΙΡΟΣ
 Λοιπόν εγώ έχω μια γνώμην άλλη :
 εδώ να μείνουμε κ' οι δυο, της χύτρες να κρατήσουμε
 και πόλεμο να στήσουμε.

 ΕΥΕΛΠΙΔΗΣ
 Κ' η χύτρα τι ωφέλεια θα μας δώση;

 ΠΕΙΣΘΕΤΑΙΡΟΣ
 Η κουκουβάγια δεν θα μας ζυγώση.

 ΕΥΕΛΠΙΔΗΣ
 ‘Σ αυτά πού έχουν νύχια τι θα δείξουμε;

 ΠΕΙΣΘΕΤΑΙΡΟΣ
 Εδώ μπροστά της σούβλες μας θα μπήξουμε.

 ΕΥΕΛΠΙΔΗΣ
 Και για τα μάτια τι θα κάμω πάλι;

 ΠΕΙΣΘΕΤΑΙΡΟΣ
 Τη χύτρα βάλ' εμπρός ή το τσουκάλι.

 ΕΥΕΛΠΙΔΗΣ
 Σοφώτατε! επέτυχες σπουδαία στρατηγήματα,
 και τον Νικία (32) πέρασες κι' αυτόν στα μηχανήματα!

 ΧΟΡΟΣ
 Προχώρει! δόσε!
 τη μύτη χώσε!
 με γρηγοράδα
 [κοντά τους σύρε]!
 τράβα και μάδα!
 χτύπα και δείρε!
 πρώτ' από τάλλα,
 σπάσ' την τσουκάλα!

 Ο ΤΣΑΛΑΠΕΤΕΙΝΟΣ _επεμβαίνων προς τα πτηνά:_
 Για πέστε μου, τι θέλετε να φτιάσετε;
 να καταστρέψετε, να κομματιάσετε,
 χωρίς κακό κανένα να σας κάνουνε,
 ώ σεις, χειρότερα θεριά του κόσμου!
 αυτούς τους δυο, όπου για φίλοι φθάνουνε
 κ' είνε και συγγενείς της γυναικός μου! (33)
 ΧΟΡΟΣ
 Και πρέπει να τους λυπηθούμε
 περσσότερο κι' από τους λύκους;
 ποιούς άλλους θα εκδικηθούμε
 πειο φοβερούς εχθρούς [κι' αδίκους];

 Ο ΤΣΑΛΑΠΕΤΕΙΝΟΣ
 Απ' τη γενειά τους είν' εχθροί, μα είνε φίλοι στην ψυχή,
 και θα σε μάθουν πράματα, που θα σε κάνουν ευτυχή.

 ΧΟΡΟΣ
 Πού ξέρω αν θα μας μάθουνε ό,τ' είν' ωφέλεια μας,
 που πάντοτε ήσαν εχθροί με τα προγονικά μας;

 Ο ΤΣΑΛΑΠΕΤΕΙΝΟΣ
 Απ' τους εχθρούς τους οι σοφοί μεγάλη παίρνουν γνώσι
 και πάντοτ' η προφύλαξις κατώρθωσε να σώση·
 ο φίλος όμως τίποτα στο νου σου δεν σου βάζει,
 και να μαθαίνη ο εχθρός μονάχα τ' αναγκάζει.
 Κ' η πόλεις μόνο απ' τους εχθρούς εμάθανε καλά,
 κ' όχι από τους φίλους τους, τείχη να χτίζουνε ψηλά,
 και νάχουν πλοία μακρυά. Αυτά είνε τα μαθήματα
 που πάντα σώζουν τα παιδιά, το σπίτι και τα χρήματα.

 ΧΟΡΟΣ
 Ας δούμ' από τα λόγια τους τ' όφελος μας βγαίνει·
 πάντα κανείς κάτι σοφό κ' απ' τον εχθρό μαθαίνει.

 ΠΕΙΣΘΕΤΑΙΡΟΣ _(προς τον Ευελπίδην)_
 Σαν να τους πέρασε ο θυμός· για γύρισε ποδάρι.

 Ο ΤΣΑΛΑΠΕΤΕΙΝΟΣ _(προς τον χορόν)_
 Έτσ'είνε δίκηα, και γι'αυτό να μου χρωστάτε χάρι.
 ΧΟΡΟΣ _(προς τον Τσαλαπετεινόν)_
 Μα κι' ό,τι τώρα εζήτησες ποτέ δεν σ'τ'αρνηθήκαμε.

 ΠΕΙΣΘΕΤΑΙΡΟΣ _(προς τον Ευελπίδην)_
 Σαν να φιλιωθήκανε.
 Για βάλε τώρα κάτω
 τη χύτρα και το πιάτο.
 κ' αυτό το δόρυ, δηλαδή τη σούβλα, ας την κρατούμε,
 νάμαστε μέσ' στα όπλα μας εδώ που περπατούμε,
 κ' ας ρίχνουμε λοξή ματιά με προσοχή μεγάλη
 σε τούτο το τσουκάλι·
 δεν πρέπει να το χάσουμε.

 ΕΥΕΛΠΙΔΗΣ
 Καλά, κι' αν σκοτωθούμε
 πού τάχα θα ταφούμε;

 ΠΕΙΣΘΕΤΑΙΡΟΣ
 Να, και τους δυο θα μας δεχθή αμέσως ο Κεραμεικός
 και θα μας θάψουν δωρεάν,
 αν πούμε εις τους στρατηγούς πως πέσαμεν ηρωικώς
 μαχόμενοι εις Ο ρ ν έ α ν! (34)

 ΧΟΡΟΣ
_(ο Κορυφαίος τακτοποιών την γραμμήν των λοιπών πτηνών)_

 Μπήτε στη θέσι σας καθένας, και το θυμό με την οργή,
 όπως το κάνουν κ' οι οπλίτες, να καταθέσετε στη γη,
 κι' ας μάθουμε ποιοι ναν αυτοί και τι μας φέρνουνε καλό.
 — Άρχισε, Τσαλαπετεινέ! εσένα πρώτα προσκαλώ

 Ο ΤΣΑΛΑΠΕΤΕΙΝΟΣ
 Θέλεις ν' ακούσης;

 ΧΟΡΟΣ
 Ποιοί 'ν' αυτοί και πούθε είνε φερμένοι;

 Ο ΤΣΑΛΑΠΕΤΕΙΝΟΣ
 Απ' την Ελλάδα τη σοφή είνε κ' οι δυο οι ξένοι.

 ΧΟΡΟΣ
 Τάχα ποιά τύχη στα πουλιά τους φέρνει και τους δυο;

 Ο ΤΣΑΛΑΠΕΤΕΙΝΟΣ
 Από αγάπη στων πουλιών τους τρόπους και το βίο
 ήλθαν να κατοικήσουν
 μαζύ σου, και να ζήσουν.

 ΧΟΡΟΣ
 Μπα, έτσι αί! μωρ' τι μας λες; ποιά τάχα νάχουν γνώμη;

 Ο ΤΣΑΛΑΠΕΤΕΙΝΟΣ
 Απίστευτα θ' ακούσετε και πειο πολύ ακόμη.

 ΧΟΡΟΣ
 Κάποιο κέρδος θα του βγαίνη
 για να θέλη εδώ να μένη.
 τους εχθούς του να νικήση,
 ή τους φίλους να ωφελήση!

 Ο ΤΣΑΛΑΠΕΤΕΙΝΟΣ
 Για μεγάλην ευτυχία κ' ανεξήγητη μιλεί
 πουν απίστευτη πολύ,
 και δικά σας όλα θάνε κατά τη δική τους γνώμη
 και τα δώθε και τα κείθε και τα παραπέρα ακόμη.


 ΧΟΡΟΣ
 Ποιος από τους δύο σας χρωστά;

 Ο ΤΣΑΛΑΠΕΤΕΙΝΟΣ
 Α, τάχουμε πολύ σωστά.

 ΧΟΡΟΣ
 Πού είν' η φρονιμάδα σας;

 Ο ΤΣΑΛΑΠΕΤΕΙΝΟΣ
 Είνε πασπαλισμένοι
 απ' όλα, πονηροί, σοφοί και κωλοπετσωμένοι.

 ΧΟΡΟΣ
 Πες του, πες του να μιλήση·
 με φτερά τα όσα είπες μούχουν την ψυχή γεμίση·

 Ο ΤΣΑΛΑΠΕΤΕΙΝΟΣ _(προς τους Αθηναίους):_
 Έλα, καθένας από σας τα όπλα του ας πάρη,
 κ' ας τα κρεμάση, με καλό, εκεί στο κρεμαστάρι
 του μαγερειού, κοντά στη 'στιά. — Συ τώρα μίλησε τους,
 και του μαζεύματος αυτού το λόγο εξήγησε τους.

 ΠΕΙΣΘΕΤΑΙΡΟΣ
 Όχι, μα τον Απόλλωνα, αν ίσως δεν θελήση
 μ' εμέ να συμφωνήση,
 όπως με τη γυναίκα του υπόσχεσ' είχε δώση
 ο πίθηκος ο μαχαιράς, (35) — ούτε να με δαγκώση,
 μήτε ταρχίδια να μου 'γγίση
 μα ούτε και να μου τρυπήση,
 τον....

 ΧΟΡΟΣ
 [Α, καταλαβαίνω,] τον....
 να μη φοβάσαι όσο γι' αυτόν.

 ΠΕΙΣΘΕΤΑΙΡΟΣ
 Τον οφθαλμόν θέλω να ειπώ —

 ΧΟΡΟΣ
 E, συμφωνώ μαζύ σου.

 ΠΕΙΣΘΕΤΑΙΡΟΣ
 Καλά λοιπόν ορκίσου.

 ΧΟΡΟΣ
 Εύχομαι νικητής να βγης για όλους τους κριτάς
 και για τους θεατάς.

 ΠΕΙΣΘΕΤΑΙΡΟΣ
 Καλά.

 ΧΟΡΟΣ
 Κι' αν δεν κρατήσω
 τον όρκο μου, μ' ένα κριτή μονάχα να νικήσω.

 Ο ΚΗΡΥΞ _(ή Πεισθέταιρος)_
 Ακουσε, λαέ! ας πάνε οι οπλίται τώρα πάλι
 με τα όπλα τους στα σπίτια· κι' αν ανάγκη εϊνε [μεγάλη]
 για καινούργια προσταγή,
 στα πινάκια θα βγη.

 ΧΟΡΟΣ
 Πάντοτε δολερό με κάθε τρόπον
 γεννήθηκε το γένος των ανθρώπων.
 Για πες· κάτι καλό μπορεί να μου προτείνης
 οπού 'ς εμένα το διακρίνεις,
 ή βλέπεις νάχω δύναμι μεγάλη,
 που δεν τη νοιώθει το ξερό μου το κεφάλι.
 Πες ότι βλέπεις 'ς όλους μπρος· κ' αν τύχη
 ο λόγος σου καλό να μας πετύχη,
 θάνε καλό για όλους μας αντάμα.
 Λέγε λοιπόν με θάρρος [για να ιδώ]
 για ποιό μας ήλθες πράμα
 τη γνώμη σου να ειπής εδώ·
 κανένας τη συνθήκη δεν θα λύση
 προτού [καθένας από σας μιλήση.]

 ΠΕΙΣΘΕΤΑΙΡΟΣ
 Και λοιπόν, μα τον Δία, την ώρα
 [καθώς βλέπεις] δεν χάνω,
 θα ζυμώσω το λόγο μου τώρα
 και καρβέλια θα κάνω.
 — Φέρε στεφάνι, βρε παιδί! κι' άλλος ας κουβαλήση
 νερό το γρηγορώτεοο, στα χέρια μου να χύση.

 ΕΥΕΛΠΙΔΗΣ
 Ε! πρόκειται να φάμε λοιπόν ή τίποτ' άλλο;

 ΠΕΙΣΘΕΤΑΙΡΟΣ
 Ω, μα τον Δία, θέλω λόγο να ειπώ μεγάλο
 με ξύγγι, την ψυχή τους βαθιά να τη λυγώση·
 γατ' είσθε βασιληάδες, και θλίψιν έχω τόση....

 ΧΟΡΟΣ
 Τι; βασιληάδες, [είπες]; σε ποιόν;

 ΠΕΙΣΘΕΤΑΙΡΟΣ
 Σε κάθε πράμα.
 Σ'εμέ, 'ς αυτόν, στον Δία, και πειο παληοί συνάμα
 του Κρόνου, των Τιτάνων, κι' από της γης το χώμα..

 ΧΟΡΟΣ
 Της γης;

 ΠΕΙΣΘΕΤΑΙΡΟΣ
 Μα τον Απόλλωνα!

 ΧΟΡΟΣ
 Δεν τώχα μάθη ακόμα.

 ΠΕΙΣΘΕΤΑΙΡΟΣ
 Γιατί εγεννήθης αμαθής και δεν εσπούδασες πολλά,
 ούτ' Αίσωπον (36) εδιάβασες, που 'λεγε σώνει και καλά,
 πως εγεννήθ' η σκορδαλλού προτήτερα και [χωριστά]
 απ' όλα τάλλα τα πουλιά, και από τον κόσμο πειο μπροστά,
 κ' από αρρώστιαν έχασε κατόπι τον πατέρα•
 κ' εκείνος έμειν' άταφος έως την πέμπτη μέρα
 με το να μην υπάρχη γη·
 μ' από τη στενοχώρια της μη ξέροντας το πως να βγη,
 άνοιξε τάφο να τον βάλη
 μέσ'στο δικό της το κεφάλι.

 ΕΥΕΛΠΙΔΗΣ
 Που πάει να πη, πως ο πατέρας πούχε αυτή,
 εκεί στον Δήμον Κ ε φ α λ ώ ν (37) έχει θαφτή.

 ΠΕΙΣΘΕΤΑΙΡΟΣ
 Αφού εγεννηθήκανε κι' από τη γη προτήτερα,
 κι' απ' τους θεούς, και βγαίνουνε απ' όλους μεγαλείτερα,
 δεν είνε πρέπον [να γυρεύουν]
 μόνον αυτά να βασιλεύουν;

 ΕΥΕΛΠΙΔΗΣ
 Ω ναι, μα τον Απόλλωνα· πρέπει να κατορθώσης
 τώρα, λοιπόν τη μύτη σου και συ να δυναμώσης.

 Ο ΤΣΑΛΑΠΕΤΕΙΝΟΣ
 Αμ' δε θα δώση ο Ζευς με ευκολία
 στον ξυλοφάγο αυτόν την βασιλεία; (38)

 ΠΕΙΣΘΕΤΑΙΡΟΣ
 Κι' ότι δεν ήσαν οι θεοί στα χρόνια τα παληά
 εις τους ανθρώπους άρχοντες, μα ήσαν τα πουλιά
 κ' εκείνα βασίλευανε, σημάδι έμεινε τρανό·
 και πρώτα πρώτ' ας φέρουμε παράδειγμα τον πετεινό·
 Δαρείο και Μεγάβυζον αυτός ετυραννούσε,
 και Πέρσας διοικούσε,
 γι' αυτό καθένας τον καλεί
 και Περσικό πουλί. (39)

 ΕΥΕΛΠΙΔΗΣ
 Για τούτο επομένως
 πηγαίνει κορδωμένος
 σαν τον Μεγάλο Βασιλειά,
 κ' έχει στην κεφαλή του
 ολόρθο το λειρί του,
 μόνος απ' όλα τα πουλιά.

 ΠΕΙΣΘΕΤΑΙΡΟΣ
 Τόσο πολύς και μέγας είχε γίνη
 και είχε τέτοια δύναμι μεγάλη,
 που την παληά τη δύναμί του εκείνη
 και σήμερα τη ανακρίνεις πάλι,
 γιατί στην πρωινή του τη λαλιά
 σηκώνονται και μπαίνουν στη δουλειά
 οι τσουκαλάδες και οι σιδεράδες,
 οι παπουτσήδες και οι τομαράδες,
 κ' οι λουτρατζήδες και οι ψωμάδες,
 κ' οι ασπιδολυροτορνευτάδες,
 και φεύγουν όσοι νύχτες βγαίνουν
 και για βρωμοδουλειές πηγαίνουν].

 ΕΥΕΛΠΙΔΗΣ
 Αμ δεν ρωτάς εμένα
 που έχασ' από τούτο [το πουλί]
 ο άμοιρος μια χλαίνα
 και ήταν κ' από φρυγικό (40) μαλλί!
 Γιατ' είχα μισοκοιμηθή, κ' ήμουν κουτσοπιωμένος,
 'ς ενός παιδιού δεκάμερα (41) στην πόλι καλεσμένος,
 και πριν να φάνε οι άλλοι,
 τούτος ο πετεινός εδώ ακούσθηκε που ελάλει·
 θαρρώντας το λοιπόν κ' εγώ πως είχε πεια φωτίση,
 στην Αλιμούντα (42) ετράβηξα· λίγο είχα προχωρήση
 έξω απ' το τείχος, που άξαφνα εις τα πλευρά μου πέφτει
 μια μαγκουριά από 'να νυκτοκλέφτη·
 κυλιέμαι χάμου έτοιμος να σκούξω· μα τραβάει
 εκείνος το μανδύα μου, και πάει κ' ακόμα πάει].

 ΠΕΙΣΘΕΤΑΙΡΟΣ
 Τότε λοιπόν ο γέρακας (43) εις τον καιρόν εκείνον
 θα ήταν ίσως βασιληάς και άρχων των Ελλήνων.

 Ο ΤΣΑΛΑΠΕΤΕΙΝΟΣ
 Πώς; των Ελλήνων;!

 ΠΕΙΣΘΕΤΑΙΡΟΣ
 Βέβαια, κ' εδίδαξε καλά
 πως πρέπει να κατρακυλά
 κανείς στο γέρακα μπροστά.

 ΕΥΕΛΠΙΔΗΣ
 Μα τον Διόνυσο, σωστά,
 κ' εγώ σαν είδα γέρακα, κυλίσθηκα [στο χώμα·]
 κ' όπως ανασκελώθηκα, με χάσκοντας το στόμα,
 κατάπια έναν οβολό,(44) [το μόνο μου λεφτούλι]
 κ' εγύρισα στο σπίτι μου με αδειανό σακκούλι.

 ΠΕΙΣΘΕΤΑΙΡΟΣ
 Μα πάλι και στην Αίγυπτον εκείνη
 και στη Φοινίκη βασιληάς ο Κούκκος είχε γίνη·
 κ' οι κούκκοι όταν «κουκκουκού» αρχίζανε,
 οι Φοίνικες εβγαίναν και θερίζανε
 στους κάμπους τα σιτάρια
 καθώς και τα κριθάρια.

 ΕΥΕΛΠΙΔΗΣ
 Α.! ώστε αυτό που λέμ' εμείς [ σαν βγαίνουνε στο θέρος.
 οι θεριστάδες μας γυμνοί] θάρθε απ' αυτό το μέρος :
 «Κούκκου! ψωλές στους κάμπους μας!» (45)

 ΠΕΙΣΘΕΤΑΙΡΟΣ
 Και δύναμ' είχαν τόση,
 ώστε και ο Μενέλαος, κι ο Αγαμέμνων, κι' όσοι
 μέσα σε πόλι ελληνική βασίλεψαν [και χώρα],
 είχαν πουλί στο σκήπτρο τους, με μερδικό στα δώρα

 ΕΥΕΛΠΙΔΗΣ
 Κύττα! κι αυτό δεν τόξερα· για τούτο κι απορούσα
 όταν να βγαίνη ο Πρίαμος στο θέατρο θωρούσα
 και το πουλί που εκράτει
 εγύριζε και κύτταζε κατά τον Λυσικράτη (46)
 όπου δωροδοκεί.

 ΠΕΙΣΘΕΤΑΙΡΟΣ
 Να και το σπουδαιότερο : ο Ζευς που τώρα διοικεί,
 μ' όλη τη βασιλεία του, έχει στην κεφαλή (47)
 αητό, που πάει να πη πουλί·
 κ' η Αθηνά η κόρη του [την] κουκουβάγια [θέλει]
 και ο Απόλλωνας κρατεί γεράκι, σαν κοπέλλι. (48)

 ΕΥΕΛΠΙΔΗΣ
 Μα τη θεά τη Δήμητρα, τα λες με πολλή γνώσι·
 μα για ποιό λόγο τα πουλιά έχουνε χάρη τόση;

 ΠΕΙΣΘΕΤΑΙΡΟΣ
 Γιατί, βλέπεις, σαν κανένας στους θεούς θυσία φέρη
 και, συμφώνως με το νόμο, ζώων σπλάγχνα τους προσφέρη
 τρέχουν τα πουλιά με βία
 και αρπάζουνε τα σπλάγχνα πειο μπροστά κ' από τον Δία,
 και κανένας δεν μπορούσεν όρκο στον παληόν το χρόνο
 στους θεούς του πεια να κάνη, παρά στα πουλιά και μόνο.
 Μα κ' ο Λάμπων [που μαντεύει] (49)
 εις τη χήνα παίρνει όρκο σαν κανένα κοροϊδεύη.
 Κ' έτσι για τρανούς αγίους σας περνούσαν μια φορά·
 τώρα σας περνούν για δούλους, για κοπέλια, για μωρά.
 σας κτυπούν ['ς αυτά τα χρόνια]
 σαν ζουρλούς με τα κοτρώνια.
 Κ' εκεί μέσα στα ιερά
 κάθε κυνηγός που μπαίνει στήνει ξόβεργα [γερά],
 φράχτρες και πλακοπαγίδες. βρόχια, δίχτυα, πλέχτρες, κόλλα·
 κ' έπειτα που σας τσακώνουν σας πουλάνε μαζύ όλα,
 κι' ο αγοραστής σας ψάχει
 για να σας ευρή τα πάχη.
 κ'ύστερα, όταν σας ψήσουν, τούτο πάλι δεν τους φθάνει·
 παίρνουνε τυρί τριμμένο και μυρουδικό βοτάνι,
 βάζουν λάδι, βάζουν ξείδι, κ' όταν όλα γίνουν ένα
 σάλτσα φτιάνουνε γερή
 και γλυκειά και λιπαρή,
 και ζεστά σας περιχύνουν, σαν να είσθε βρωμισμένα.

 ΧΟΡΟΣ
 Πολλές, πολλές μας φέρνουν λύπες,
 ώ άνθρωπε, αυτά που είπες·
 και θλίψι αισθάνομαι βαρειά
 στην πατρική κακομοιριά
 που κληρονόμησαν τιμή μεγάλη
 και μας την άφησαν 'ς αυτό το χάλι.
 Κάποιος θεός και κάποια μοίρα
 'ς εμένα σ' έστειλαν σωτήρα·
 θα σ' αναθέσω να διοικήσης
 κ' εμέ και τα πουλιά μου επίσης.
 Μα τι θα κάμω [για να νικήσω]
 πες μου· δεν θάμαι άξιος να ζήσω,
 εάν δεν πάρω με κάθε τρόπον
 την βασιλείαν [θεών κι ανθρώπων].

 ΠΕΙΣΘΕΤΑΙΡΟΣ
 Και λοιπόν εγώ σας δίνω πρώτα-πρώτα συμβουλή,
 μια πόλις να υπάρχη που να ζη κάθε πουλί·
 να μανδρώσετε κατόπιν γύρω-γύρω τον αέρα,
 κ'ότι βρίσκετ' εκεί πέρα,
 σε τρανές ψημένες πλίθες, όπως εις τη Βαβυλώνα.

 Ο ΤΣΑΛΑΠΕΤΕΙΝΟΣ
 [Γιγαντόσωμα εσείς όρνεια!] Πορφυρίων! Κεβριώνα! (50)
 τρομερά που θάνε πάλι!

 ΠΕΙΣΘΕΤΑΙΡΟΣ
 Κι'όταν σεις τη φτιάσετ' έτσι, τότε ν' απαιτήσετ' όλοι
 την αρχήν από τον Δία· κ' αν απάντησι δεν δώση
 και τον δυνατώτερό του δεν θελήση να τον νοιώση,
 πόλεμο ιερό κηρύχτε, που να μην επιτραπή
 από το βασίλειό σας να περνούν [χωρίς ντροπή],
 κ' όπως πρώτα καυλωμένοι κατεβαίνανε [με τρέλλες]
 και πλακώνανε Αλκμήνες, και Αλόπες, και Σεμέλες! (51)
 Κ' αν δεν το παραδεχθούνε,
 στην ψωλή να σφραγισθούνε
 για να παύσουν να γαμούνε. Έχω κ' άλλη συμβουλή :
 στους ανθρώπους κήρυκά σας άλλο στείλατε πουλί,
 κι' αφού θάχουνε το γένος το δικό σας βασιληά,
 να προσφέρουν στα πουλιά
 της θυσίες οι άνθρωποι,
 και εις τους θεούς, κατόπι·
 κ' ύστερα πουλιά να πάρουν, όπως πρέπει σε καθένα,
 και εις των θεών τη θέσι να τα βάλουν ένα-ένα.
 Κι' όποιος εις την Αφροδίτη έκανε θυσία πρώτα,
 στάχυα να δωρή ψημένα στη φαληρική την κόττα·
 κι' όποιος εις τον Ποσειδώνα τη γουρούνα του προσφέρει,
 στάχυα στο παπί(52) να φέρη,
 και στον Ήφαιστον εκείνος όπου θυσιάζει κάτι,
 εις το γλάρο (53) να προσφέρη πίττα [στο εξής] μελάτη·
 κ' αν στον βασιληά τον Δία εθυσίαζε κριάρι,
 τώρα βασιληά έχει χάρι
 το α ρ χ ι δ ο π ο ύ λ ι, (54) κι' όλοι να του σφάζουν εδώ κάτω,
 πιο μπροστά κ' από τον Δία, έναν κούνουπ' αρχιδάτο! (55)

 ΕΥΕΛΠΙΔΗΣ
 Α, του κούνουπα η θυσία όλο γλύκα με γεμίζει·
 τώρα ο Ζευς ας μπουμπουνίζη!

 Ο ΤΣΑΛΑΠΕΤΕΙΝΟΣ
 Πως για θεούς οι άνθρωποι θα μας νομίσουν μια φορά,
 κι' όχι κουρούνες βρωμερές, που έχουν σαν εμάς φτερά;

 ΠΕΙΣΘΕΤΑΙΡΟΣ
 Αυτά που λες είνε ζουρλά· φτερά δεν έχει σαν πουλί
 και ο Έρμής πούνε θεός, κ' άλλοι θεοί παρά πολλοί;
 Έχει κι η Νίκη που πετά χρυσά φτερά στο σώμα,
 κι ο Έρωτας ακόμα.
 Έψαλε για την Ίριδα κ' ο Όμηρος εγκώμια
 και έλεγε πως ήτανε με περιστέρι όμοια.

 Ο ΤΣΑΛΑΠΕΤΕΙΝΟΣ
 Δεν θα βροντήση απάνω μας ο Ζευς από τον ουρανό
 το φτερωτό του κεραυνό;

 ΧΟΡΟΣ
 Και αν δεν καταλάβουνε
 και παν με τους παληούς θεούς κ' υπ' όψει δεν μας λάβουνε;
 Σύγνεφ' από σπορολόγους και σπουργίτια να υψωθή,
 στα χωράφια τους να πέση κ' η σπορά τους να χαθή.
 Και η Δήμητρ' ας ορίση,
 σαν ψοφήσουνε της πείνας, το σιτάρι να μετρήση.

 ΕΥΕΛΠΙΔΗΣ
 Μα τον Δία [δίκηον έχεις], ούτε καν θα το θελήση,
 και να ιδής και τι προφάσεις που [θα βγή να] τους πουλήση!

 ΠΕΙΣΘΕΤΑΙΡΟΣ
 Κ' ύστερα τη δύναμί σας για να νοιώσουν τη μεγάλη,
 κόρακες να 'βγούνε πάλι
 και τα βώδια που οργώνουν
 και ταρνιά τους να στραβώνουν,
 που για να τα θεραπεύη
 κ' ο γιατρός τους ο Απόλλων, πληρωμή θα τους γυρεύη

 ΕΥΕΛΠΙΔΗΣ
 Όχι, πριν πουλήσω πρώτα δυο βοϊδάκια.

 ΠΕΙΣΘΕΤΑΙΡΟΣ
 Κι' αν θελήσουν
 σένα για θεό, και σένα για ζωή ν' αναγνωρίσουν,
 σένα και για γη, για Κρόνο, και για Ποσειδώνα εσένα,
 δόστε ταγαθά σας όλα.

 Ο ΤΣΑΛΑΠΕΤΕΙΝΟΣ
 Πες απ' ταγαθά μας ένα.

 ΠΕΙΣΘΕΤΑΙΡΟΣ
 Η ακρίδες τους αμπελανθούς ποτέ δεν θα τρυγάνε,
 μα η κουκουβάγιες θα της τρών' και θα της κυνηγάνε
 με τους ανεμογάμηδες. Οι κούνουπες κ' η σκνίπες
 στα σύκα δεν θα πέφτουνε να τα γεμίζουν τρύπες,
 μα η τσίχλες σαν κοπάδι θα γυρίζουν,
 κ' απ' όλ' αυτά θα τα ξεκαθαρίζουν.

 Ο ΤΣΑΛΑΠΕΤΕΙΝΟΣ
 Πώς τάχα θα τους δώσουμε και πλούτη;
 γιατί τα χρήματ' αγαπάνε τούτοι.

 ΠΕΙΣΘΕΤΑΙΡΟΣ
 Όταν ζητήσουν συμβουλή θα μάθουν [μ'ευκολία]
 που είνε τα πιο πλούσια μεταλλεία·
 θα λένε και στους μάντιδες επίσης
 ποιες φέρνουν κέρδη πλειότερα απ' της επιχειρήσεις,
 κ' έτσι από τους ναυτικούς να μη χαθή ούτ' ένας.

 Ο ΤΣΑΛΑΠΕΤΕΙΝΟΣ
 Πώς τάχα δεν θα χάνεται;

 ΠΕΙΣΘΕΤΑΙΡΟΣ
 Πάντα ρωτάει καθένας
 για τα ταξίδια τα πουλιά: — «Τώρα μην ξεκινήσης·
 θα κάνη βαρυχειμωνιά.» — «Ξεκίνα, θα κερδίσης».

 ΕΥΕΛΠΙΔΗΣ
 Παίρνω καράβι τότ' εγώ, μαθαίνω να τραβώ κουπιά,
 κ' έτσι με σας δεν μένω πια.

 ΠΕΙΣΘΕΤΑΙΡΟΣ
 Τους θησαυρούς που οι πρόγονοι 'ς άγνωστους θάψαν τόπους,
 θα δείξουν στους ανθρώπους,
 γιατί τους ξέρουν τα πουλιά· και λενε μάλιστα πολλοί:
 «το θησαυρό που έχω εγώ, τον ξέρει μόνο το πουλί».

 ΕΥΕΛΠΙΔΗΣ
 Α, το καράβι το πουλώ,
 και παίρνω ένα τσαπί καλό
 της στάμνες να ξεχώνω.

 Ο ΤΣΑΛΑΠΕΤΕΙΝΟΣ
 Και πως μπορούν να δώσουνε υγεία, πούνε μόνο
 στο χέρι των θεών αύτη :

 ΠΕΙΣΘΕΤΑΙΡΟΣ
 Και πως; η ευτυχία
 τάχα δεν είν' υγεία;
 Να το ξέρης, πως κανέναν δεν θα ιδής ποτέ γέρο,
 όταν ζη με μόνο κέρδος τον κακό του τον καιρό.

 Ο ΤΣΑΛΑΠΕΤΕΙΝΟΣ
 Και στο γήρας πως θα φθάνουν,
 που και τούτο κατοικεί
 εις τον Όλυμπον εκεί; (56)
 παιδαρέλια θα πεθαίνουν;

 ΠΕΙΣΘΕΤΑΙΡΟΣ
 Τα πουλιά θα τους προσθέσουν μια ζωή τριών αιώνων.

 Ο ΤΣΑΛΑΠΕΤΕΙΝΟΣ ,
 Με ποιόν τρόπο;

 ΠΕΙΣΘΕΤΑΙΡΟΣ
 Με ποιόν τρόπο; με τον εαυτό τους [μόνον]
 Και δεν ξέρεις πως ανθρώπων πέντε γενεές μαζύ
 η γλωσσού η κουρούνα ζη;

 ΕΥΕΛΠΙΔΗΣ
 Αντε! τότ' από τον Δία βέβαια πιο άξια θάνε
 τα πουλιά να κυβερνάνε.

 ΠΕΙΣΘΕΤΑΙΡΟΣ
 Ποιός αμφιβάλλει πια γι' αυτό;
 Με μάρμαρο [πελεκητό]
 ναούς δεν θα υψώνουμε,
 και ούτε θα χρυσώνουμε
 την κάθε μια τους πόρτα·
 θα κατοικούνε μια χαρά,
 σε πουρναράκια [δροσερά],
 χαμόκλαδα [και χόρτα].
 Κι' αυτά τα πιο σεμνά πουλιά
 θάχουν ναό τους την εληά·
 και ούτε πια τον Αμμωνα και τους Δελφούς θα πιάνουμε
 θυσίες να τους κάνουμε·
 στης αγριληές και κουμαριές
 θα φέρνουμε μ' απλοχεριές
 σιτάρι και κριθάρι
 και με τα χέρια σηκωτά
 ευχή θα κάνουμε 'ς αυτά
 μερίδι' απ' όλα ταγαθά να δίνουνε [για χάρι]
 και ταγαθά μας θα τα ξαναπαίρνουμε,
 με λίγο σιταράκι που θα φέρνουμε.
 ΧΟΡΟΣ
 Ω φίλτατέ μου γέροντα, που εχθρό μου [τόσην ώρα]
 σε νόμιζα, και φίλος βγαίνεις τώρα,
 ποτέ δεν θα θελήσω
 τη γνώμη σου ν'αφήσω·
 Περήφανο με κάμανε τα λόγια σου πολύ,
 κ' έκαμα όρκο με απειλή,
 πως αν εσύ, οπού μου είπες όλο
 άγια και δίκηα λόγια, δίχως δόλο,
 έπαιρνες την απόφασι με τη δική μου γνώμη
 να πολεμήσης τους θεούς μαζύ μου,
 αυτοί δεν θα μπορούσανε πολύν καιρόν ακόμη
 να την ποδοπατούν τη δυναμί μου.
 Και όσα θέλουν δύναμι να γίνουνε, είνε δουλειά
 όπου ανήκει στα πουλιά·
 μ' αν χρειασθούν σοφίσματα τρανά και μετρημένα
 ανήκει αυτό 'ς εσένα.

 Ο ΤΣΑΛΑΠΕΤΕΙΝΟΣ
 Μα το θεό δεν πρέπει να νυστάζουμε
 ακόμα τώρα,
 και νίκες αυριανές να λογαριάζουμε
 δεν είνε ώρα.
 Δεν πρέπει πια ν' αργήσουμε
 και κάτι ας ενεργήσουμε.
 Μα πρώτα μπήτε μέσ' στη φωλιά μου,
 στα φρύγανά μου και στ' άχυρά μου.
 Και τώνομά σας πέτε μας.

 ΠΕΙΣΘΕΤΑΙΡΟΣ
 Μπα, εύκολο το πράμα.
 Εμένα λεν Πεισθέταιρο.

 Ο ΤΣΑΛΑΠΕΤΕΙΝΟΣ
 Και τούτος πούν' αντάμα;

 ΠΕΙΣΘΕΤΑΙΡΟΣ
 Ο Ευελπίδης [είν' αυτός] απ' τον Κριό. (57)

 Ο ΤΣΑΛΑΠΕΤΕΙΝΟΣ
 Καλή ώρα
 και εις τους δυο.

 ΠΕΙΣΘΕΤΑΙΡΟΣ
 Νάσαι καλά.

 Ο ΤΣΑΛΑΠΕΤΕΙΝΟΣ
 Ορίστε μέσα τώρα.

 ΠΕΙΣΘΕΤΑΙΡΟΣ
 Πάμε, μα πέρνα οδηγός.

 Ο ΤΣΑΛΑΠΕΤΕΙΝΟΣ
 Και με χαρά μεγάλη..

_Προχωρεί και επανέρχεται._


 ΠΕΙΣΘΕΤΑΙΡΟΣ
 Μωρέ να πάρη η οργή! θα τα πρυμνίσω πάλι!
 — Πες μας να ιδούμε : πως εγώ και τούτος θα τα πάμε
 με σας, πουλιά πετούμενα, εμείς που δεν πετάμε;

 Ο ΤΣΑΛΑΠΕΤΕΙΝΟΣ
 Λαμπρά!

 ΠΕΙΣΘΕΤΑΙΡΟΣ
 Μα γι' άκου τώρα συ το μύθο του Αισώπου,
 μας λέει κάτι, όπου
 το λένε όλοι τακτικά:
 η Αλεπού με τον Αετό συντρόφεψε πολύ κακά.

 Ο ΤΣΑΛΑΠΕΤΕΙΝΟΣ
 Να μη φοβάσθε τίποτε· όταν θα φάτε μια φορά
 τη ρίζα [κάποιου χορταριού], ευθύς θα βγάλετε φτερά.

 ΠΕΙΣΘΕΤΑΙΡΟΣ
 Χεμ, σαν ην' έτσι, μπαίνουμε. Μανόδωρε! Ξανθία!
 αρπάξατε τα στρώματα [και μπήτε κατ’ ευθεία]!

_(Εισέρχονται οι δύο υπηρέται φέροντες στρώματα και και προχωρώντες
εξέρχονται εκ του ετέρου παρασκηνίου.- Ο ΠΕΙΣΘΕΤΑΙΡΟΣ και ο ΕΥΕΛΠΙΔΗΣ
διατίθενται ν' ακολουθήσουν τους υπηρέτας, και ο ΤΣΑΛΑΠΕΤΕΙΝΟΣ
κατέρχεται εκ του υψώματος, ότε ο ΧΟΡΟΣ λαμβάνει τον λόγον,
απευθυνόμενος προς τον ΤΣΑΛΑΠΕΤΕΙΝΟΝ)._

 ΧΟΡΟΣ
 Σε φωνάζω! σε φωνάζω!

 Ο ΤΣΑΛΑΠΕΤΕΙΝΟΣ
 Τι φωνάζεις συ;

 ΧΟΡΟΣ
 Να πάτε
 και μαζύ να καλοφάτε·
 το γλυκόλαλον αηδόνι, οπού με της Μούσες μοιάζει,
 φέρ' το εδώ και άφησέ το, για να μας διασκεδάζη.

 ΠΕΙΣΘΕΤΑΙΡΟΣ
 Μα τον Δία άκουσέ τους, [δίχως άργητα καμμιά],
 κράξε στο πουλάκι νάβγη, απ' τη βοϊδοκαλαμιά.

 ΕΥΕΛΠΙΔΗΣ
 Ναι, για το θεό, για φέρ' το να το ιδούμε το πουλί.

 Ο ΤΣΑΛΑΠΕΤΕΙΝΟΣ
 Ε, κι αυτό θα σας το κάνω, σαν το θέλετε πολύ.
 Αποτεινόμενος προς το βάθος.
 — - Έβγα, Πρόκνη απ' τη φωλιά σου
 και μπροστά στους ξένους στάσου!

_Εξέρχεται η Αηδών, η οποία είναι εταίρα φέρουσα μόνον προσωπίδα
πτηνού._


 ΠΕΙΣΘΕΤΑΙΡΟΣ
 Ω Ζευ μου πολυτίμητε! πόσο μου φαίνεται καλό,
 και τι λευκό και απαλό!

 ΕΥΕΛΠΙΔΗΣ

_Ερευνών το σώμα της Αηδόνος στρέφεται ταυτοχρόνως προς τον
Πεισθέταιρο_

 Βρε, ξέρεις τούτο το πουλί
 θαρρώ πως θα το πλάκωνα και μ' ευχαρίστησι πολλή.

 ΠΕΙΣΘΕΤΑΙΡΟΣ _(πλησιάζων)_
 Χρυσάφι πούχει απάνω της, σαν νάτανε παρθένα,

 ΕΥΕΛΠΙΔΗΣ
 Πως θα της δώσω ένα φιλί μου φαίνεται κ' εμένα.

 ΠΕΙΣΘΕΤΑΙΡΟΣ
 Αλλά, μωρέ κακόμοιρε, έχει τη μύτη σουβλερή.

 ΕΥΕΛΠΙΔΗΣ
 Τότε, μα το θεό, μπορεί
 να πιάσω το κεφάλι της να το ξεκαθαρίσω,
 όπως το τσώφλι του αυγού, κ' ύστερα να φιλήσω.

 Ο ΤΣΑΛΑΠΕΤΕΙΝΟΣ
 Ελάτε, πάμε τώρα.

 ΠΕΙΣΘΕΤΑΙΡΟΣ
 E, τράβα συ λοιπόν μπροστά με την καλή την ώρα.

_Ο ΠΕΙΣΘΕΤΑΙΡΟΣ, ο ΕΥΕΛΠΙΔΗΣ και Ο ΤΣΑΛΑΠΕΤΕΙΝΟΣ αποσύρονται
δεξιόθεν (58)_





ΣΚΗΝΗ Γ'.



Η ΑΗΔΩΝ ΧΟΡΟΣ ΠΤΗΝΩΝ

 ΧΟΡΟΣ
 Ήλθες, ω φιλενάδα μου. ω ξανθή μου.
 που είσαι η πιό αγαπητή μου
 εσύ άπ' όλα τα πουλιά·
 όπου στους ύμνους συντροφιά μου κάνεις
 και στα τραγούδια μου, -ήλθες, εφάνης
 για να μου φέρης τη γλυκειά σου τη λαλιά.
 — Ω, εσύ! που λάλημ' ανοιξιάτικο καλό
 φυσάς με τον γλυκόλαλον αυλό,
 έλα τους αναπαίστους
 αρχίνησε και πες τους!

_Ακούεται αυλός συνοδεύων τας κάτωθι στροφάς_

 Σκοτεινόζωοι άνθρωποι, που με φύλλων ομοιάζετε γένη,
 λιγοδύναμοι, λασποφτιασμένοι,
 ίδιοι μ' όνειρα, εφήμεροι κ' άφτεροι εσείς, όπου ζήτε' με
 λύπες πολλές,
 ω θνητοί, ασθενείς σαν τον ίσκιο φυλές.
 προσοχή στους αθάνατους δόσατε εμάς που μιλούμε
 στους αιθέριους, που υπάρχουμε πάντα κ' αγέραστοι ζούμε,
 και θ'ακούσετε σεις από μας τα σωστά, για το κάθε κρυφό τουρανού,
 που αθάνατην έχουμε σκέψι στο νου·
 κι αφού μάθετε τώρ'από μένα
 το πως είνε θεοί και πουλιά και ποτάμια πλασμένα.
 χάος κ' έρεβος, πέστε του Πρόδικου (59) σεις [του αστρονόμου
 να πάψη]
 και να κάτση να κλάψη.
 Ήταν έρεβος, νύχτα ολοσκότεινη,
 πλατύς τάρταρος, χάος, [σιγή],
 κ' ούτ' υπήρχανε τότε [ολοφώτεινοι]
 ο ουρανός κ' ο αγέρας κ' η γη.
 Στου ερέβους τον άπειρο χώρο
 η μαυρόφτερη Νύχτα [περνά],
 κ' αυτή πρώτη γεννά
 έν' αυγό δίχος σπόρο,
 που στου χρόνου τους γύρους τον Έρωτα βγάζει —
 που η ψυχές τον ποθούν και που φέρνει στης πλάτες φτερά
 χρυσοστόλιστα κ' αστραφτερά,
 και μ' ανέμου στροβίλους ομοιάζει.
 Κι' αφού η Νύχτα με αγάπη [πολλή]
 με τ' ολόφωτο Χάος ενώθη,
 στου Ταρτάρου τα βάθη εκλώθη
 και στο φως πρώτη εβγήκε η δική μας φυλή.
 Των θεών δεν υπήρχε το γένος πριν ο Ερωτας βγή
 για να σμίξη τα πάντα· και αυτά του ήσαν ξένα,
 μεταξύ τους σαν βρέθηκαν όλα σμιγμένα.
 ουρανός εγεννήθη, και πόντος, και γη,
 κ' όλα αυτά των μακάρων ταθάνατα γένη·
 κ' έτσι εμείς πιο μπροστά, γεννηθήκαμε χρόνια πολλά,
 από κάθε θεό· μα κ' ότ'είμαστε όλοι βγαλμένοι
 απ' τον Έρωτα, φαίνεται τούτο καλά :
 γιατί πάντα πετάμε και ζούμε μαζύ γοργοφτέρωτα
 μ' όσους έχουν τον έρωτα μέσ' στην καρδιά·
 κ' όσα όμορφα ήσαν ακόμα παιδιά,
 αλλά μπήκαν στα χρόνια κι αυτά κ' αρνηθήκαν τον έρωτα,
 με το μέσο μας οι ερασταί τα γαμήσαν κ' εκείνα
 ή ορτύκι προσφέροντας ή πετεινό, ή προσφέροντας πέρδικα ή χήνα.
 Από μας τα πουλάκια [και μόνα]
 βγαίνει πάντα καλό κάθε τι,
 και της ώρες μετρούν οι θνητοί
 φθινοπώρου, ανοίξεως, χειμώνα.
 Σαν ο γερανός κράζοντας πάη
 στη Λιβύα, ο άνθρωπος σπέρνει,
 και του ναύτη του λέει να κρεμάη
 το τιμόνι και ύπνο να παίρνη.
 Και του Ορέστη (60)του λέει μια χλαίνα δική του να υφάνη
 να μη γδύνη τους άλλους κρυφά όταν ρίγος τον πιάνη.
 Το γεράκι εποχή δείχνει άλλη και βγαίνει να ειπή,
 το μαλλί το καλοκαιρινό των αρνιών να κοπή
 πότε πρέπει· και ύστερα πάλι
 χελιδόνι προβάλλει,
 για να ειπή πότε πρέπει κανείς να πουλήση τη χλαίνα,
 και χιτώνα ελαφρό ν' αγοράση κανένα.
 Είμαστ' Άμμων και Φοίβος Απόλλων εμείς τα πουλιά
 και Δελφοί και Δωδώνη· για κάθε δουλειά
 κ' ό,τι χρήσιμο θέλετ' εσείς της ζωής ν αποχτάτε,
 για εμπόρια, για γάμους, εμάς πρώτα-πρώτα ρωτάτε.
 Όρνια πάντα τα λέτ' όσα έχουν για σας μαντική·
 κάθε φήμη έχει γούρι σαν όρνειο' άκουτ' από κει
 ένα φτέρνισμα, γούρι κ' αυτό· κι όσα βλέπετε γούρια
 κ' η φωνή και οι δούλοι, κι' αυτά τα γαϊδούρια.
 Απ αυτές της μαντείες που κάνουμε κάθε φορά
 ο Απόλλων ο μάντις δεν είμαστ' εμείς φανερά;
 Εάν θεών μας δώσετε τιμάς,
 θα βρήτε μάντεις πάντοτε 'ς εμάς
 για της Μούσες, για τ' αγέρι
 και για όλη τη χρονιά,
 για δροσές, για καλοκαίρι
 και για βαρυχειμωνιά.
 Και δεν θα σας ξεφύγουμε, γεμάτα περηφάνεια.
 όπως ο Ζευς'ς τα σύγνεφα κι απάνω 'ς τα ουράνια·
 μα πάντοτε κοντά σας
 'ς εσάς και 'ς τα παιδιά σας
 και 'ς των παιδιών σας τα παιδιά, καθένα μας θα δίνη
 και ευτυχία, και ζωή, και πλούτο, και ειρήνη,
 υγεία, νειάτα και χορούς, γέλια και γλέντια κι άλλα,
 και του πουλιού το γάλα,
 που από τα τόσα αγαθά θα βγήτε κουρασμένοι,
 μα κ' όλοι πλουτισμένοι.

 [Στροφή]

 Ω Μούσα εσύ της λαγκαδιάς! με την πολύτροπη λαλιά,
 όπου καθήμενος με σε εις την πυκνόφυλλη μελιά, —
 τιό-τιό-τιό-τιοτίγξ!
 μέσ' στα λιβάδια ταπαλά και στων βουνών της κορυφές, —
 τιό-τιό-τιό-τιοτιγξ!
 από το ράμφος το ξανθό με τραγουδιών γλυκές στροφές,
 δείχνω τους νόμους του Πανός, τους [θείους και] ιερούς,
 και τους σεμνούς της Ορεινής μητέρας (61) [μας] χορούς, —
 τοτοτοτοτοτοτοτοτοτίγξ!
 Κι' ο Φρύνιχος (62) [ο ποιητής] επήγε κ' έκοψε από 'κει
 των τραγουδιών του τον καρπό, που έχουν αρμένισμα γλυκύ,
 τιό-τιό-τιό-τιοτίγξ!

 [Παράβασις]

 Αν, ω θεαταί, θελήση
 από σας κανείς να ζήση
 τη ζωή ευτυχισμένη,
 ας ερθή μ' εμάς να μένη.
 Κάθε τι, που εδώ στην πόλι
 για κακό το παίρνουν όλοι
 και οι νόμοι το εμποδίζουν,
 στα πουλιά το συνηθίζουν.
 Αν οι νόμοι εδώ πέρα
 τώχουν για κακό, το τέκνο να χτυπάη τον πατέρα,
 επιτρέπουμε και τούτο· κι'αν ποτέ κανείς ορμήση
 το γονιό του να κτυπήση
 θα του ειπή: «και συ στη μύτη, βάλ' ένα κεντρί (63) επίσης
 κι' αν μπορής, να πολεμήσης».
 Κι' αν κανένας δραπετεύση από σας στιγματισμένος,
 κ' έρθη στων πουλιών το γένος,
 τότε αυτόν θα τον καλώ
 τηγανάρι παρδαλό.
 Κι' αν κανείς απ' τη Φρυγία, εις τον τόπον μας φερμένος
 'σαν το Σπίθαρο μαζύ μας θέλει στα πουλιά να μείνη
 φρυγικό πουλί θα γίνη,
 του Φιλήμονος (64) το γένος.
 Κι' αν κανείς απ' την Καρία δούλος, και 'ς εμάς ανέβη,
 κ' όπως ο Εξηκεστίδης πάππους και αυτός γυρεύη,
 θα τους βρη τους συγγενείς του λίγο τι να ψάξη κάπως,
 [γιατί μέσ' 'ς της τόσες πάππιες] θα βρεθή και κάποιος
 [π ά π π ο ς (65)
 Μα κι' αν ο Πεισίου (66) δείξη
 εις τους άτιμους της πύλες, ότι θέλει για' ν' ανοίξη,
 περδικόπουλο να γίνη [ο καθείς θα τον ιδή],
 του πατέρα του παιδί,
 γιατί δεν είν' αμαρτία για της πέρδικες βαρειά,
 ο πατέρας να μαθαίνη στο παιδί την πονηριά.

 [Αντιστροφή]

 Έτσι κ' οι κύκνοι κάνουν με χαρά —
 τώ-τιό-τιό-τιό-τιό-τιό-τιοτίγξ!
 όταν μαζύ χτυπούνε τα φτερά,
 κ' υμνούνε τον Απόλλωνα σε μια φωνή ενωμένοι, —
 τιό-τιό-τιό-τιοτίγξ!
 εκεί στου Εύρου (67) ποταμού την όχθη καθισμένοι.
 τιό-τιό-τιοτίγξ!
 Τα αιθέρια νέφη προσπερνά το λάλημα που χύνεται·
 με φόβο στέκουν τα θεριά
 και ήσυχ' απ’ την ξαστεριά
 τ’ άγριο κύμα σβύνεται.
 τοτοτοτοτοτοτοτοτοτίγξ!
 Ο Όλυμπος το αντιλαλεί κ' οι αθάνατοι απορούνε,
 κ' η Μούσες και η χάριτες γλυκά το αντιφωνούνε,
 τιό-τιό-τιό-τιοτίγξ!

 [Παράβασις]

 Γλυκύτερο καλό και πιο μεγάλο
 παρά φτερά να κάνης δεν είν' άλλο.
 Κι' αν από σας κανείς, ω θεαταί,
 είχε φτερά 'ς την πλάτη του ποτέ,
 σαν θα τον θέριζεν η πείνα,
 με το ν' ακούη τακτικά
 όλα τ' ατέλειωτα εκείνα
 της τραγωδίας χορικά,
 θα πέταγε στο σπίτι του καλά να τη γεμίση,
 και πάλι μέσ' 'ς το θέατρο χορτάτος να γυρίση.
 Κι' αν σε κανέναν από σας τουρχότανε χεσίδι,
 δεν θα' χεζε το ρούχο του, ωσάν τον Πάτροκλείδη, (68)
 μα θα πετούσε στα ψηλά με βιάσι του μεγάλη,
 να κλανε, να ξεθύμαινε και να ξανάρθη πάλι.
 Και αν κανένας από σας νάνε μοιχός τυχαίνη,
 και στο Βουλευτικό ιδή το σύζυγο να μένη
 της γυναικός, αυτός μπορεί γοργό φτερό να βάλη,
 να την γαμήση γρήγορα και να ξανάρθη πάλι.
 Βλέπετε τώρα καθαρά
 πως για καθέναν άνθρωπο συμφέρουν τα φτερά.
 Κι' ο Διιτρέφης, (69) που κανε φτερά σαν το πουλί
 πλέκοντας βέργες λυγαριάς, έγινε πρώτος σε φυλή
 και ίππαρχος, που ήτανε μηδενικό στη χώρα,
 και φτιάνει τόσα πράματα και κόκκορας είν' τώρα.

 Αυλαία




ΜΕΡΟΣ ΤΡΙΤΟΝ




_(Σκηνή η αυτή. Εισέρχονται ο Πεισθέταιρος και ο Ευελπίδης φέροντες
πτέρωμα και παρατηρούντες μετά περιέργειας αλλήλους)._



ΣΚΗΝΗ Α'.



ΠΕΙΣΘΕΤΑΙΡΟΣ — ΕΥΕΛΠΙΔΗΣ

 ΠΕΙΣΘΕΤΑΙΡΟΣ _(καγχάζων)_
 Να το λοιπόν το θάμα!
 Μα πιό αστείο πράμα
 ως τώρα, σου το βεβαιώ,
 δεν είχα ιδή, μα το θεό!

 ΕΥΕΛΠΙΔΗΣ
 Γιατί γελάς, παρακαλώ;

 ΠΕΙΣΘΕΤΑΙΡΟΣ _(παρατηρών τον Ευελπίδην)_
 Γελώ με τα φτερά σου·
 ξέρεις με τι κατάντησες να μοιάζης [συφορά σου; ].
 μ' ένα χηνάρι [σπιτικό] κακοζωγραφισμένο.

 ΕΥΕΛΠΙΔΗΣ
 Συ μοιάζεις μ' ένα κότσυφο σύρριζα μαδημένο.

 ΠΕΙΣΘΕΤΑΙΡΟΣ
 Θαρρώ πως θα την πάθουμε κ' οι δυο μας μια χαρά,
 σαν του Αισχύλου το ρητό, από τα ίδια μας φτερά. (70)

 ΕΥΕΛΠΙΔΗΣ
 Και τι θα κάνουμε; για πες.

 ΠΕΙΣΘΕΤΑΙΡΟΣ
 Πρώτον, να κατορθώσουμε
 μεγάλο κ' ένδοξ' όνομα 'ς την πόλι μας να δώσουμε,
 και 'ς τους θεούς να κάνουμε θυσίασμα και δώρα.

 ΕΥΕΛΠΙΔΗΣ
 Έτσι κ' εμέ μου φαίνεται. Μα για να ιδούμε τώρα,
 τι όνομα θα βάλουμε 'ς την πόλι μας;

 ΠΕΙΣΘΕΤΑΙΡΟΣ
 Να βάλουμε
 από τη Λακεδαίμονα και Σπάρτη να τη βγάλουμε.

 ΕΥΕΛΠΙΔΗΣ
 Ώ Ηρακλή! [δεν σου 'ρθε τίποτ' άλλο; ]
 Σπάρτην εγώ την πόλι μου να βγάλω;
 με σπάρτα χαμοκρέββατο κι' αν είχα για να πέσω,
 κι' αν είχ' ακόμα ένα σχοινί μονάχα, να το δέσω,
 Σπάρτη δεν θα την έβγαζα.

 ΠΕΙΣΘΕΤΑΙΡΟΣ
 Τότε λοιπόν να ιδούμε
 πώς πρέπει να την πούμε.

 ΕΥΕΛΠΙΔΗΣ
 Κάποιο να βρούμε όνομα τρανό, με περηφάνεια,
 παρμένο από τα σύγνεφα και από τα ουράνια.

 ΠΕΙΣΘΕΤΑΙΡΟΣ
 Νεφελοκοκκυγία, (71) βρε, σ' αρέσει να τη βγάλω;.

 ΕΥΕΛΠΙΔΗΣ
 Πώ, πω! μωρέ τι όνομα ωραίο και μεγάλο!
 Νεφελοκοκκυγία, ναι! πες μου, 'ς την πόλι τούτη
 του Θεαγένη τάχατε δεν βρίσκονται τα πλούτη
 και του Αισχίνη; (72)

 ΠΕΙΣΘΕΤΑΙΡΟΣ
 Βέβαια· μα βρίσκονται ακόμα
 [σπαρμένα μέσ' 'ς το χώμα]
 στη Φλέγα, [που οι ποιηταί στη Θράκη την εφτιάσανε]
 και τους Τιτάνας οι θεοί εκατακομματιάσανε.

 ΕΥΕΛΠΙΔΗΣ
 Μωρέ τι πόλις! και θεό ποιόν σκέπτεσαι να βάνουμε
 για πολιούχο, και για ποιόν τον πέπλο θα υφάνουμε·; (73)

 ΠΕΙΣΘΕΤΑΙΡΟΣ
 E, δεν αφίνουμε κ' εμείς εις την δική σας πόλι
 την Αθηνά, [που έχουνε κ' οι Αθηναίοι όλοι;]

 ΕΥΕΛΠΙΔΗΣ
 [Πώ, πω! θεός φυλάξοι!]
 Και πως μια πόλι θα μπορεί να βρίσκεται σε τάξι,
 που νάχη από δω θεό, γυναίκ' αρματωμένη,
 και τον Κλεισθένη (74) από 'κεί με τ' αργαλειού το χτένι;
 Κι' απάνω στα πετρώματα ποιούς θάχης διωρισμένους;

 ΠΕΙΣΘΕΤΑΙΡΟΣ
 Ένα πουλί θαν' από μας, του Περσικού του γένους,
 οπού το λένε δυνατό, και το φωνάζουν ούλοι
 για κλωσσοπούλι του Άρεως.

 ΕΥΕΛΠΙΔΗΣ _(μετά κωμικής ικεσίας)_
 Ώ κύριε κλωσσοπούλι!
 να τέλος πάντων και θεός, [και όχι σαν αυτούς εκεί],
 που και 'ς της πέτρες μια φορά μπορεί να κατοική.

 ΠΕΙΣΘΕΤΑΙΡΟΣ
 Έλα λοιπόν τώρα,
 πέτα 'ς τον αέρα,
 πήγαιν' εκεί πέρα
 που οι μαστόροι χτίζουν τείχη για τη χώρα
 φέρε τους μαζύ σου
 και χαλίκια, — γδύσου·
 δούλεψε τη λάσπη, — -στάμνες τους κουβάλα, — -
 γλίστρ' από της σκάλες, πέσε κουτρουβάλα, —
 βάλε και φυλάκους, — σύμπα τη φωτιά. — -
 γύρνα με κουδούνια, ρίχνε μια ματιά
 φύλακας τους νάσαι,- —
 πέφτε να κοιμάσαι!
 Μα και κήρυκας να στείλης 'ς τους θεούς απάνω ένα,
 κ' άλλον κάτω 'ς τους ανθρώπους, κι' απ' αυτούς πάλι ‘ς εμένα.

 ΕΥΕΛΠΙΔΗΣ
 Και συ μένοντας 'δω χάμου
 κάτσε κι' ούρλιαζε κοντά μου.

 ΠΕΙΣΘΕΤΑΙΡΟΣ
 Πήγαιν' εκεί που σ' έστειλα, γιατί χωρίς εσένα
 απ' όλ' αυτά που είπαμε δεν θα γενή κανένα.
 θα μείνω εγώ δω πάνω
 'ς αυτούς τους νέους μας θεούς θυσία για να κάνω.
 προσκάλεσε λοιπόν να μπη
 κι' ο ιερεύς για την πομπή.
 — Παιδί! παιδί! έλα κοντά· σήκωσε το παναίρι αυτό
 και τη λεκάνη να νυφτώ.

_(Ο ΕΥΕΛΠΙΔΗΣ εξέρχεται. — Εισέρχεται ο ΙΕΡΕΥΣ οδηγών τράγον ισχνόν και
κατεσκληκότα)._



ΣΚΗΝΗ Β'.



ΠΕΙΣΘΕΤΑΙΡΟΣ — ΙΕΡΕΥΣ

 ΙΕΡΕΥΣ
 Είμαι σύμφωνος μαζύ σου
 και της γνώμης της δικής σου•
 και μεγάλα και ωραία 'ς τους θεούς θα φέρω τώρα
 και ποιήματα και δώρα•
 και για χάρι τους θα πιάσω
 το τραγί να θυσιάσω.
 Εμπρός! εμπρός! η Πυθική φωνή ας ακουστή,
 και το τραγούδι [το σαχλό] του Χαίρη του κιθαριστή.

_(Εμφανίζεται είς Κόραξ φυσών αυλόν κακοζήλως και παρατόνως)_

 ΠΕΙΣΘΕΤΑΙΡΟΣ _(προς τον Κόσσυφον)._
 Παύσε, μωρέ! αυτήν την αηδία!
 Ω Ηρακλή! τ' είν' τούτος; μα τον Δία,
 πολλά κακά είδα κ' εγώ, αλλά δεν είδ' ακόμα
 φλογέρα μ' επιστόμιο 'ς ενός κοράκου στόμα!

_(Ο Κόραξ εξαφανίζεται)._

 — E, ιερέα! εμπρός! στην εργασία!
 κάμε 'ς τους νέους μας θεούς θυσία.

 ΙΕΡΕΥΣ
 θα το κάμω· ποιός θα φέρη
 της θυσίας το παναίρι;

_(Υψοί τας χείρας προς τον ουρανόν και εύχεται με κωμικήν κατάνυξιν)._

 Ευχηθήτε 'ς την Εστία την πουλερική, —
 'ς το γεράκι πούν' εκεί
 κι' από της εστίες ζη,
 'ς του Ολύμπου τους αθανάτους, —
 'ς τα ολύμπια παιδιά τους, —
 πάντων και πασών μαζύ!

 ΠΕΙΣΘΕΤΑΙΡΟΣ
 Ω συ, γεράκι του Σουνίου! βασιληά
 Πελαργικέ! (75) χαίρε απ' όλα τα πουλιά!

 ΙΕΡΕΥΣ! _(ως ανωτέρω)_
 Ευχηθήτε [απ' ευθείας]
 κ' εις τον Δήλιον τον κύκνο, κ' εις τον κύκνο της Πυθίας
 'ς τη Λητώ ορτυκομάννα κι' Άρτεμι την Καρδερίνα. —

 ΠΕΙΣΘΕΤΑΙΡΟΣ
 [Βλέπεις τα ονόματά της τ' άλλαξ' η θεά κ' εκείνα]:
 Κολαινίς (76) για την Αθήνα,
 κ' εδώ πέρα Καρδερίνα.

 ΙΕΡΕΥΣ
 Και στο Βάκχο τώρα πάλι
 που Σαβάζιο τον λένε εις τους φρυγικούς τους τόπους,
 κ' ευχηθήτε 'ς τη μεγάλη
 τη Σπουργίταινα, μητέρα 'ς τους θεούς και 'ς τους ανθρώπους. —

 ΠΕΙΣΘΕΤΑΙΡΟΣ
 Χαίρε, δέσποινα Κυβέλη, που σπουργίτα είσ' [εδώ πέρα],
 του Κλεόκριτου (77) μητέρα!

 ΙΕΡΕΥΣ
 Εύχομαι να δώσουν όλοι 'ς τους Νεφελοκοκκυγιώτες
 σωτηρίαν και υγείαν, όπως και 'ς αυτούς τους Χιώτες! (78)

 ΠΕΙΣΘΕΤΑΙΡΟΣ
 Δεν ξέρεις τι ευχαρίστησιν αισθάνομαι μεγάλη,
 που έχουν την ουρίτσα τους παντού οι Χιώτες βάλη.

 ΙΕΡΕΥΣ _(ως ανωτέρω)_
 'Σ τους Ήρωας και 'ς τα πουλιά [ευχή τώρα θα κάνω]
 και 'ς των Ηρώων τα παιδιά, και εις τον πελεκάνο,
 και εις τον Πορφυρίωνα, κ' εις το παγώνι εκείνο,
 και εις τον ξυλοπετεινό, και εις τον πελεκάνο,
 και εις την άγριοπαππια, κ' εις το κοκκινοπούλι,
 και εις το μελανόσκουφο, και εις το κλαψοπούλι,
 [ευχή και 'ς τα πουλιά τα δυο]
 'ς τον ελασά κ' αιγιθαλό, 'ς τον καταρράχτη κ' ερωδιό!

 ΠΕΙΣΘΕΤΑΙΡΟΣ _(με έκρηξιν στενοχωρίας)_
 Αεί 'ς την οργή! τι προσκαλείς, με όλ' αυτά που είπες,
 και τι θα φάνε, δύστυχε, τόσοι αητοί και γύπες;
 Δεν βλέπεις πως και μοναχά μπορεί ένα γεράκι
 ν' αρπάξη το τραγάκι;
 τράβ' από 'δώ και χάσου
 συ και τα στέμματά σου!
 Τον τράγο αυτό, με τάχος,
 θα σφάξω εγώ μονάχος.

 ΙΕΡΕΥΣ
 Πρέπει κατόπι πάλι
 ευχή να κάμω κι' άλλη
 και ράντισμα με βάγιο,
 να ειπώ τραγούδι δεύτερο θεοσεβές και άγιο,
 και να καλέσω τους θεούς [με ιερές στροφές],
 ή ένα μόνον απ' αυτούς, αν έχετ' αρκετές τροφές,
 γιατί ο τράγος τούτος 'δώ δεν έχει τίποτ' άλλα,
 παρά τη γενειάδα του και κέρατα μεγάλα!

 ΠΕΙΣΘΕΤΑΙΡΟΣ
 Θα ευχηθούμε τούτη τη φορά
 'ς τους νέους μας θεούς με τα φτερά!

_(Εισέρχεται ο Ποιητής. Είν' ρακένδυτος και φέρει μακράν κόμην)._




ΣΚΗΝΗ Γ'.



ΠΕΙΣΘΕΤΑΙΡΟΣ - ΙΕΡΕΥΣ - ΠΟΙΗΤΗΣ


 ΠΟΙΗΤΗΣ _(στομφωδώς)_
 Την Νεφελοκοκκυγία την πολυευτυχισμένη
 με ωδές και ύμνους, Μούσα, κράτησε την δοξασμένη.

 ΠΕΙΣΘΕΤΑΙΡΟΣ
 Τ' εί'ν' αυτό το πράμα, θε μου!
 — -Τ' είσαι συ, μωρέ, για πε μου!

 ΠΟΙΗΤΗΣ _(πάντοτε στομφωδώς)_
 Εγώ γράφω τους ύμνους μελιρρύτων γλωσσών
 κ' είμ' ακούραστος δούλος των εννέα Μουσών —
 κατά που λέει ο Όμηρος.

 ΠΕΙΣΘΕΤΑΙΡΟΣ
 Εγώ ποτέ δεν είδα
 κανένα δούλο ακούρευτο (79) με τόση δα κοτσίδα.

 ΠΟΙΗΤΗΣ
 Όχι είμεθα όμως διδάσκαλοι ούλοι,
 των Μουσών των εννέα ακούραστοι δούλοι —
 κατά που λέει ο Όμηρος.

 ΠΕΙΣΘΕΤΑΙΡΟΣ
 Και μόνο η αφεντιά σου;
 μα δούλος είν' ακούραστος κι' αυτό το φόρεμά σου.
 Και ως εδώ, κυρ ποιητή,
 εξεκουμπίσθηκες, γιατί;

 ΠΟΙΗΤΗΣ
 'Σ της Νεφελοκοκκυγίες έφερα ωδές γραμμένες
 με συνέχειες μεγάλες,
 κ' έφερα ακόμη κι' άλλες
 για να ψάλουν η παρθένες.

 ΠΕΙΣΘΕΤΑΙΡΟΣ
 Πότε την σκάρωσες αυτήν την εσοδείαν όλη;

 ΠΟΙΗΤΗΣ
 Από καιρό, πολύν καιρό, την ψέλνω αυτήν την πόλι.

 ΠΕΙΣΘΕΤΑΙΡΟΣ
 Βρε συ, μόλις τη βάφτισα, σαν το μωρό, τη χώρα,
 κι' ακόμα τα δεκάμερα δεν γιώρτασα ως τώρα.

 ΠΟΙΗΤΗΣ
 Φήμη στα αυτιά μου μεγάλου λόγου
 με γρηγοράδα ήλθεν αλόγου : (80)
 «της Αίτνας κτίστη και πατέρα,
 [Ιέρων]! όνομα ι ε ρ ώ ν» - —
 δος και 'ς εμένα εδώ πέρα
 με προθυμίαν θησαυρόν,
 κ' απ' όλα δος μου ταγαθά σου,
 πούχεις και για την αφεντιά σου

 ΠΕΙΣΘΕΤΑΙΡΟΣ _(καθ' εαυτόν)_
 Ου! απ' αυτό το βάσανο πολλές δουλειές θα ιδούμε,
 αν κάτι δεν του δώσουμε να τον ξεφορτωθούμε.
 — Συ, πούχεις και γουναρικό,
 μα και χιτώνα παστρικό,
 γδύσου και δόσε κάτι τι
 και 'ς το σοφό τον Ποιητή·
 μα κράτει το γουναρικό [με τούτον τον ψυχρό καιρό],
 γιατί μου φαίνεται και συ πως έχεις τούρτουρα γερό.

 ΠΟΙΗΤΗΣ
 Η φίλη Μούσα δέχεται τη χάρι,
 κ' αυτό που της προσφέρεις, θα το πάρη.
 Ακούστε τώρα μια ωδή Πινδαρική, που θα σας πω.

 ΠΕΙΣΘΕΤΑΙΡΟΣ
 Αυτός να μας ξεφορτωθή, δεν θάχη, φαίνεται σκοπό.

 ΠΟΙΗΤΗΣ
 Μέσα 'ς τους Σκύθες τους νομάδες,(81)
 εδώ κ' εκεί ο Στράτων τρέχει·
 ρούχο απ' τους ανυφαντάδες
 να ρίξη απάνω του δεν έχει,
 κ' άδοξος ζη θέρος, χειμώνα,
 με δίχως γούνα και χιτώνα. (82)
 Κατάλαβες τι εννοώ;

 ΠΕΙΣΘΕΤΑΙΡΟΣ
 Καταλαβαίνω κάτι·
 'κείν' το χιτώνα έβαλες, μου φαίνεται, 'ς το μάτι.

_(Προς τον Ιερέα)_

 Γδύσου, [καιρό μη χάνουμε]
 πρέπει 'ς αυτόν το Ποιητή κάποιο καλό να κάνουμε

_(Ο Ιερεύς παραδίδει τον χιτώνα του εις τον Ποιητήν. ούτος δε σπεύδει
να τυλιχθή δι' αυτού)._

 Πάρ' τον αυτόν, παρακαλώ,
 και άμε τώρα 'ς το καλό.

 ΠΟΙΗΤΗΣ
 Φεύγω· κ' όταν στη πόλι μου θα φθάσω
 ακούστε τι τραγούδι θα σας φτιάσω :
 Δόξασε, ώ χρυσόθρονη, την πόλι
 πούνε φρικτή και παγωμένη όλη.
 Στους κάμπους της επήγα μια φορά
 τους πολυχιονισμένους —
 και πολυσποριασμένους, -
 τραλαραρά!... τραλαραρά!...

_(Απέρχεται επαναλαμβάνων την στροφήν)._


 ΠΕΙΣΘΕΤΑΙΡΟΣ _(προς τον εξελθόντα ποιητήν)._
 Μα το θεό τη γλύττωσες για τούτον το χειμώνα
 μ' αυτόν που μας εβούτηξες 'δώ πέρα τον χιτώνα.

_(Προς τον ιερέα).-

 Σε βεβαιώ δεν πίστευα τέτοιο κακό να ιδώ :
 να πάρη αμέσως μυρουδιά την πόλι μας εδώ
 — Πάρε λοιπόν τον αγιασμό τριγύρω να γυρίσης.

 ΙΕΡΕΥΣ _(ετοιμαζόμενος διά την θυσίαν)_
 Προσέχετε και σιωπή!

_(Εισέρχεται ο ΧΡΗΣΜΟΛΟΓΟΣ, καθ' ην στιγμήν ο Πεισθέταιρος σύρει προς
εαυτόν τον τράγον)._



ΣΚΗΝΗ Δ'.



 ΠΕΙΣΘΕΤΑΙΡΟΣ - ΙΕΡΕΥΣ — ΧΡΗΣΜΟΛΟΓΟΣ

 ΧΡΗΣΜΟΛΟΓΟΣ
 Τον τράγο μη τον 'γγίσης!

 ΠΕΙΣΘΕΤΑΙΡΟΣ
 Ποιος είσαι συ;

 ΧΡΗΣΜΟΛΟΓΟΣ
 Ποιος είμ' εγώ; Ο Χρησμολόγος.

 ΠΕΙΣΘΕΤΑΙΡΟΣ
 Χάσου

 ΧΡΗΣΜΟΛΟΓΟΣ
 Μην παίζης, ώ κολότυχε, και με τα ιερά σου.
 Για τη Νεφελοκοκκυγία αυτή υπήρχε μια φορά
 ένας χρησμός του Βάκιδος, (83) που τώπε καθαρά.

 ΠΕΙΣΘΕΤΑΙΡΟΣ
 Μπορώ να σε ρωτήσω
 γιατί δεν είπες το χρησμό προτού την πόλι χτίσω;

 ΧΡΗΣΜΟΛΟΓΟΣ
 Το θείον μούχε αποκλεισμό.

 ΠΕΙΣΘΕΤΑΙΡΟΣ
 Για πες, ν' ακούσω, το χρησμό.

 ΧΡΗΣΜΟΛΟΓΟΣ _(εφεξής πομπωδώς)_
 «Οταν λύκοι κατοικήσουν
 και κουρούνες άσπρες ζήσουν
 μεταξύ της Σικυώνος και Κορίνθου (84)»

 ΠΕΙΣΘΕΤΑΙΡΟΣ
 Εδώ πέρα
 τι δουλειά με Κορινθίους έχω εγώ;

 ΧΡΗΣΜΟΛΟΓΟΣ
 Για τον αέρα
 ήθελε να ειπή ο Βάκις

_(πομπωδώς)_

 «Για θυσία [και για δώρα]
 ασπρομάλλικο κριάρι να προσφέρης στην Πανδώρα· (85)
 κ' όποιος μάντις ειπή πρώτος τη μαντεία μου, για χάρι
 υποδήματα καινούργια και χιτώνιον να πάρη».

 ΠΕΙΣΘΕΤΑΙΡΟΣ
 Μπα! υπάρχουν και παπούτσια μέσα στο χρησμό του Βάκι;

 ΧΡΗΣΜΟΛΟΓΟΣ _(εξάγων φύλλον παπύρου)_
 Πάρε, διάβασ' το χαρτάκι.
_(αναγινώσκει ο ίδιος)_
 «Να του δώσουν και μποτίλλια, και στο χέρι του να βάλη
 τα εντόσθια του τράγου». —

 ΠΕΙΣΘΕΤΑΙΡΟΣ
 Μπα! το λέει και τούτο πάλι;

 ΧΡΗΣΜΟΛΟΓΟΣ _(τείνων τον πάπυρον)_
 Πάρε, διάβασ' το χαρτάκι.
_(Εξακολουθεί πομπωδώς).-
 «Κι' αν αυτά που σου προστάζω
 εκτελέσης, νεανία, εις τα ύψη σ' ανεβάζω
 σαν αητό• δεν θα σε κάνω, αν δεν φάγω κ' εγώ τράγο,
 ούτ' αητό, ούτε τρυγόνι, παρά μόνο ξυλοφάγο!»

 ΠΕΙΣΘΕΤΑΙΡΟΣ
 Ο χρησμός λοιπόν του Βάκι μέσα όλ' αυτά τα βάζει;

 ΧΡΗΣΜΟΛΟΓΟΣ _(ως ανωτέρω).-
 Πάρε, διάβασ' το χαρτάκι.

 ΠΕΙΣΘΕΤΑΙΡΟΣ
 Όμως ο χρησμός δεν μοιάζει
 και μ' αυτόν, που απ' τον ίδιο τον Απόλλωνα έχω πάρη,
 [και δεν λέει τέτοια χάρι].

_(Εξάγει φύλλον παπύρου και αναγινώσκει, μιμούμενος το πομπώδες ύφος
του Χρησμολόγου, και υπό πνεύμα απειλής).-

 «Αν κουβαληθή κανένας φαφλατάς και φουσκωμένος
 δίχως ναν προσκαλεσμένος,
 φέρνοντας στενοχωρία
 όταν κάνης τη θυσία,
 κ' από του ψητού τα σπλάχνα μεζεδάκια σου γυρέψη,
 δος του κλωτσοπατηνάδες στα πλευρά, ως που να ρέψη!»

 ΧΡΗΣΜΟΛΟΓΟΣ _(απαθώς)_
 Το κοψες το ψεματάκι!

 ΠΕΙΣΘΕΤΑΙΡΟΣ _(τείνων τον πάπυρον)_
 Πάρε, διάβασ' το χαρτάκι.

_(αναγινώσκει ως ανωτέρω)_

 «Ούτε και αητός θα πάρη από τους μεζέδες, μήτε
 και ο Λάμπων, και ο μέγας Διοπείθης, οι προφήται».

 ΧΡΗΣΜΟΛΟΓΟΣ
 Όλα, όλ' αυτά τα είπε του Απόλλωνος το στόμα;

 ΠΕΙΣΘΕΤΑΙΡΟΣ _(ως ανωτέρω)_
 Πάρε, διάβασ' το χαρτάκι! — E, δεν έφυγες ακόμα;

 ΧΡΗΣΜΟΛΟΓΟΣ
 Ω, κακότυχος που ήμουν!

 ΠΕΙΣΘΕΤΑΙΡΟΣ _(ωθών αυτόν προς έξοδον)_
 Τράβα ς' άλλες πολιτείες
 να πουλήσης προφητείες!

_(Ο Χρησμολόγος φεύγει θρηνών. — Εισέρχεται εκ του αντιθέτου μέρους ο Μ
έ τ ω ν, (86) φέρων πίνακα, κανόνας γεωμετρικούς και διαβήτας)._



ΣΚΗΝΗ Ε'.



ΠΕΙΣΘΕΤΑΙΡΟΣ — ΙΕΡΕΥΣ — ΜΕΤΩΝ

 ΜΕΤΩΝ
 Να πούρχομαι κ' εγώ σε σας.

 ΠΕΙΣΘΕΤΑΙΡΟΣ
 Άλλος μπελάς και πάλι!
 τ' ήλθες να κάμης; εύρηκες εφεύρεσι μεγάλη;
 τι τάχατε βουλήθηκες
 και πήρες τα παπούτσια σου κ' εδώ μας κουβαλήθηκες;

 ΜΕΤΩΝ
 Να σας μετρήσω θέλω τον αγέρα,
 και δρόμους να χαράξω εδώ πέρα.

 ΠΕΙΣΘΕΤΑΙΡΟΣ
 Για το θεό! ποιος είσαι συ;

 ΜΕΤΩΝ
 Ποιος είμ' εγώ; ο Μέτων,
 που δεν τον ξέρει ο Κολωνός, μα η Ελλάς.

 ΠΕΙΣΘΕΤΑΙΡΟΣ
 Για ιδέ τον!
 Και δεν μου λες, σαν τ' είν' αυτά που έχεις εκεί πέρα;

 ΜΕΤΩΝ
 Τα μέτρα του αγέρα,
 Σαν φούρνος γύρω από τη γη
 ο αγέρας τη γυρολογεί·
 τούτ' τον κανόνα τον κυρτόν απάνωθε θα βάλω,
 τον διαβήτην ύστερα καρφώνω [τον μεγάλο]...
 νοιώθεις;

 ΠΕΙΣΘΕΤΑΙΡΟΣ
 Δεν νοιώθω τίποτα, [και ούτε θα μπορέσω]

 ΜΕΤΩΝ
 Κανόνα ύστερα ορθόν σε τούτα θα προσθέσω
 να σου γενή τετράγωνον ο κύκλος [μια χαρά],
 Στο κέντρον θαν' η αγορά
 και θάρχωνται ακόμη
 ορθοί στο μέσο οι δρόμοι,
 τα ίδια όπως γίνεται στο στρογγυλό σταστέρι,
 που απ' όλα του τα μέρη
 αστράφτουν η αχτίνες,
 όλες ορθές κ' εκείνες!

 ΠΕΙΣΘΕΤΑΙΡΟΣ
 Αυτός ο Μέτων [ο γνωστός]
 σου είν'ενας Θαλής σωστός!

 ΜΕΤΩΝ
 Τι τρέχει;

 ΠΕΙΣΘΕΤΑΙΡΟΣ
 Ξέρεις βέβαια το πόσο σ' αγαπώ,
 έ, άκου αυτό που θα σου ειπώ :
 Να πάρης πόδι γρήγορα.

 ΜΕΤΩΝ
 Και τι θα πάθω; για να ιδώ.

 ΠΕΙΣΘΕΤΑΙΡΟΣ
 Όπως στη Λακεδαίμονα, το ίδιο κάνουμε κ' εδώ·
 τους δέρνουμε, τους σπρώχνομε
 τους ξένους, και τους διώχνομε.

 ΜΕΤΩΝ
 Μην έχετ' επανάστασι, [κ' ελεύθερα της βρέχετε];

 ΠΕΙΣΘΕΤΑΙΡΟΣ
 Α, όχι δα, μα τον θεό!

 ΜΕΤΩΝ
 Τότε λοιπόν τι έχετε;

 ΠΕΙΣΘΕΤΑΙΡΟΣ
 Έχουμε πάρει απόφασιν εδώ να μην αφήσουμε
 κάθε ψωροπερήφανο, κ' όλους να τους τσακίσουμε.

 ΜΕΤΩΝ
 Ώστε πρέπει να του δίνω απ' τον τόπο τούτο τώρα.

 ΠΕΙΣΘΕΤΑΙΡΟΣ
 Μα δεν ξέρω αν θαύρης ώρα.

_(τον δέρνει)_

 Να που άρχισ' η βροχή!

 ΜΕΤΩΝ
 Συμφορά στον δυστυχή!

 ΠΕΙΣΘΕΤΑΙΡΟΣ
 Δεν σου τόπα; τράβα τώρα και του λόγου σου επίσης
 τα πλευρά σου να μετρήσης!

_(Ο Μέτων φεύγει δερόμενος.- Εισέρχεται εκ του αντιθέτου μέρους ο
επίσκοπος κρατών δύο αμφορείς ψηφοφορίας και ενδεδυμένος με φόρτον
πολυτελείας)._



ΣΚΗΝΗ ς'



ΠΕΙΣΘΕΤΑΙΡΟΣ – ΕΠΙΣΚΟΠΟΣ

 ΕΠΙΣΚΟΠΟΣ
 Πού είν' εδώ οι Πρόξενοι; (87) [για πέτε μου ν'ακούσω].

 ΠΕΙΣΘΕΤΑΙΡΟΣ
 Ποιός είσαι, Σαρδανάπαλε,(88) πούρθες με τέτοιο λούσο;

 ΕΠΙΣΚΟΠΟΣ
 Επίσκοπος (89) κληρώθηκα Νεφελοκοκκυγίας.

 ΠΕΙΣΘΕΤΑΙΡΟΣ
 Επίσκοπος; ποιός σ' έστειλε [με τέτοιας οδηγίας];

 ΕΠΙΣΚΟΠΟΣ
 Μ' έστειλ' ένα παληόχαρτο εκείνου του Τελέα.

 ΠΕΙΣΘΕΤΑΙΡΟΣ
 [Τι λες; πολυ ωραία! ]
 Θέλεις να πάρης το μισθό τη ράχη να μας δείξης,
 πριν ιστορίες τίποτα στην πόλι μας ανοίξης;

 ΕΠΙΣΚΟΠΟΣ
 Μα τους θεούς, να γύριζα το ήθελα πολύ,
 γιατί έχω κάμει πρότασι σπουδαία 'ς τη Βουλή
 για τον Φαρνάκη (90) των Περσών, [πούχει μεγάλο πλούτο].

 ΠΕΙΣΘΕΤΑΙΡΟΣ _(ραπίζων αυτόν αιφνιδίως)_
 Ορίστε!... πάρε το μισθό και τράβα!

 ΕΠΙΣΚΟΠΟΣ
 Τ' είνε τούτο!

 ΠΕΙΣΘΕΤΑΙΡΟΣ
 Νά, τώρα ένα ψήφισμα για τον Φαρνάκη παίρνεις.

 ΕΠΙΣΚΟΠΟΣ
 Διαμαρτύρομαι φρικτά! τους επισκόπους δέρνεις;

 ΠΕΙΣΘΕΤΑΙΡΟΣ
 Βρε δεν θα φύγης από δω με τούτα τα σταμνιά σου;
 [και έπειτα, για στάσου,]
 στέλνουν επίσκοπο ποτέ σε πολιτείες [και λαούς]
 πριν πιάσουνε οι κάτοικοι να θυσιάσουν στους θεούς;

_(Ο Πεισθέταιρος αποδιώκει τον Επίσκοπον διά ραβδισμών. Εισέρχεται εκ
του ετέρου μέρους ο Ψηφισματοπώλης αναγινώσκων ψήφισμα επί παπύρου)._



ΣΚΗΝΗ Ζ'.



ΨΗΦΙΣΜΑΤΟΠΩΛΗΣ ΚΑΙ ΟΙ ΑΝΩΤΕΡΩ

 ΨΗΦΙΣΜΑΤΟΠΩΛΗΣ _(αναγινώσκων)_
 Αν Νεοελοκοκκυγιώτης Αθηναίον αδικήση...

 ΠΕΙΣΘΕΤΑΙΡΟΣ
 Τι παληόχαρτο είνε τούτο, που μας έχει κουβαλήση;

 ΨΗΦΙΣΜΑΤΟΠΩΛΗΣ
 Είμαι Ψηφισματοπώλης, κ' ήλθα εδώ [να συμφωνήσω]
 και τους νόμους να πουλήσω

 ΠΕΙΣΘΕΤΑΙΡΟΣ
 Ποιούς;

 ΨΗΦΙΣΜΑΤΟΠΩΛΗΣ _(αναγινώσκων)
 «Να μεταχειρισθούνε οι Νεφελοκοκκυγιώτες
 μέτρα και σταθμά και νόμους, όπως κ' οι Ολοφυξιώτες (91)
 [της Χαλκιδικής πολίτες]

 ΠΕΙΣΘΕΤΑΙΡΟΣ
 Διάβασε και συ τους νόμους, όπου έχουν οι Σκουξίτες! (92)
_(τον δέρνει)_

 ΨΗΦΙΣΜΑΤΟΠΩΛΗΣ
 Τι έπαθες;

 ΠΕΙΣΘΕΤΑΙΡΟΣ
 [τι θες να πάθω;]
 αν δεν πας εις την δουλειά σου, μαύρους νόμους θα σε μάθω.

_(Ο Ψηφισματοπώλης αποσύρεται δερόμενος, ενώ αντιθέτως επανέρχεται ο
Επίσκοπος κρατών πάντοτε τας εκλογικάς κάλπας)_

 ΕΠΙΣΚΟΠΟΣ
 Μηνύω τον Πεισθέταιρον, και τον Απρίλη μήνα
 να έλθη [στην Αθήνα]
 να δικασθή ως υβριστής.

 ΠΕΙΣΘΕΤΑΙΡΟΣ
 Βρε συ! τι τσαμπουνάς αυτού; δεν θα ξεκουμπιστής;

_(Ο Ψηφισματοπώλης εμφανίζεται εκ του ετέρου μέρους)_

 ΨΗΦΙΣΜΑΤΟΠΩΛΗΣ(αναγινώσκων)_
 «Και όποιος διώξη άρχοντες [κι' απλήρωτους τους στείλη]
 και αψηφή το ψήφισμα, που πέρασε στη στήλη,
 [που γράφονται οι νόμοι]...

 ΠΕΙΣΘΕΤΑΙΡΟΣ
 Μπα, συφορά που μ' εύρηκε! βρε είσ' εδώ ακόμη;

 ΕΠΙΣΚΟΠΟΣ
 Δέκα χιλιάδες πρόστιμο δραχμές θα σου προσθέσω.

 ΠΕΙΣΘΕΤΑΙΡΟΣ

_(λαμβάνων τους δύο αμφορείς εκ των χειρών του Επισκόπου)_

 Κ' εγώ θα κάτσω γρήγορα στα δυο σου αγγειά να χέσω.
 ΕΠΙΣΚΟΠΟΣ
 Να μου το θυμηθής αυτό, [που κάθισες στους δρόμους]
 τη νύχτα, και κατάχεσες τους ψηφισμένους νόμους.

_(Ενώ ο Π ε ι σ θ έ τ α ι ρ ο ς κάθεται αλληλοδιαδόχως επί εκατέρου των
δοχείων και αφοδεύει, ο Ψ η φ ι σ μ α τ ο π ώ λ η ς και ο Ε π ί σ κ ο π
ο ς αναγκάζονται να φύγουν κρατούντες την μύτην των.)_

 ΠΕΙΣΘΕΤΑΙΡΟΣ
_(προσποιούμενος ότι καταδιώκει)_

 Πιάστε τον! πιάστε τον αυτόν! — - Βρε βλάκα! πού πηγαίνεις;
 γιατί μ' εμάς δεν μένεις;

_(Επανέρχεται. — Προς τον Ιερέα)_

 — E, ας τραβήξουμε κ' εμείς και τον καιρό μη χάνουμε
 κι' αυτόν τον τράγο στους θεούς θυσία να τον κάνουμε!

_(Ο Ιερεύς και ο Πεισθέταιρος σύρουν τον τράγον εκτός της σκηνής)_

 ΑΥΛΑΙΑ




 ΜΕΡΟΣ ΤΕΤΑΡΤΟΝ




 Σκηνογραφία η αυτή.



ΣΚΗΝΗ Α'.



ΧΟΡΟΣ ΠΤΗΝΩΝ

 ΗΜΙΧΟΡΟΣ
 Στον παντεπόπτη εμένα τώρα,
 που πήρα όλες της εξουσίες,
 θα κάνη ο κόσμος ευχές και δώρα,
 θεών λατρεία, θεών θυσίες.
 Από τα ύψη εγώ και μόνο
 θα βλέπω κάθε της γης μεριά,
 καρπούς θα σώζω, και θα σκοτώνω
 όλα τα γένη απ' τα θεριά,
 που, με ταχόρταγό τους το στόμα,
 πέφτουν και τρώνε κάθε φορά
 και τα βλαστάρια της γης ακόμα
 κι' όλα τα δένδρα τα καρπερά.
 Φονηάς θα γίνω του κάθε γένους
 που φαρμακώνει με το κεντρί,
 μέσα στους κήπους τους μυρωμένους,
 κάθε λουλούδι, κάθε δεντρί.
 Σαύρες και φίδια, κ' ό,τι δαγκάνει
 θα πάθουν όλεθρο φοβερό,
 κ' όσα θα βλέπω, κ' όσα θα φθάνη
 το ελαφρό μου γοργό φτερό.

_(Παράβασις)_

 ΧΟΡΟΣ
 Σήμερα που ακούτε όλοι μια προκήρυξι στη χώρα :
 όποιος από σας σκοτώση το Μηλιό το Διαγόρα (93)
 [που ασέβησε στης Κόρης και στης Δήμητρας τη χάρι],
 ένα τάλαντο θα πάρη
 Κι'όποιος πάλι θα σκοτώση τύραννο νεκρόν κανένα
 [για το ανδραγάθημά του] τάλαντο θα πάρη ένα.
 Κι' από μέν' ακούστε πάλι•
 μια προκήρυξι μεγάλη:
 Φιλοκράτη τον Σπουργίτη (94) όποιος από σας σκοτώση,
 ένα τάλαντο θα πάρη· ζωντανόν αν τον τσακώση
 θαν' ακόμα πιο καλό,
 και το τάλαντο το ένα τετραπλό θα το κερδίζη,
 γιατί εφτά στον οβολό
 τα πουλάει τα σπουργίτια, κ' έτσι τα εξευτελίζει·
 και της τσίχλες μας προσέτι
 της φυσά, της βασανίζει, και κατόπι της εκθέτει·
 και των κοτσυφιών της μύτες της τρυπά κάθε φορά
 με τα ίδια τους φτερά,
 και κρατεί φυλακισμένα
 μέσ' στα δίχτυα και δεμένα
 όσα περιστέρια πιάνει,
 όπου κράχτες με τη βία 'ς τάλλα τα πουλιά τα κάνει.
 Τούτα θέλαμε να ειπούμε· κι' όσοι έχουνε συνήθεια
 νάχουνε φυλακισμένα μέσα στης αυλές ορνίθια,
 να ταφήσουνε να πάνε στη δική τους τη δουλειά.
 Και αν δεν το παραδεχθήτε, θα σας πιάσουν τα πουλιά,
 μεσ' 'ς τα δίχτυα θα σας δέσουν,
 κ' έτσι, με τους ίδιους τρόπους,
 είδος κράχτες θα σας θέσουν
 για να πιάνουν τους ανθρώπους.

 ΗΜΙΧΟΡΟΣ

_(Αντιστροφή)_

 Γενειά των όρνειων ευτυχισμένη
 και των πουλιών μας, που δίχως χλαίνη
 κάθε χειμώνα περνάει βαρύ,
 και ούτε ζέστη ποτέ μας φέρει
 το πυρωμένο το καλοκαίρι
 κ' η κάθε αχτίνα του η λαμπερή.
 Μέσα 'ς των φύλλων πάντοτε μένω
 τον κάθε κόρφο τον πυκνωμένο
 του ανθισμένου του λιβαδιού,
 όταν ο τζίτζικας, με άσματα μύρια,
 κράζει, καϋμενος απ' τα λιοπύρια
 που ανάφτει ο ήλιος μεσημεριού
 Μέσα σε άντρα βαθιά φωλιάζω
 και με της Νύμφες ξεχειμωνιάζω·
 κι' όλο σε μύρτα παρθενικά
 βρίσκω τροφή μου πάντα 'ς το θέρος,
 που η Χάρες σπέρνουν σε κάθε μέρος,
 με τα λουλούδια τους τα λευκά.

 ΧΟΡΟΣ _(Παράβασις)_
 Για τη νίκη θέλω κάτι στους κριτάς μου να ορίσω :
 τα καλά που θα μας βρούνε, όλα θα τα δώσω πίσω·
 και του Αλέξανδρου (95) τα δώρα
 θα τα ξεπερνούν η χάρες που από μας θα ιδούνε τώρα.
 Πρώτον, θάχετε από 'κείνο, που γυρεύουν οι κριταί :
 του Λαυρείου η κ ο υ κ ο υ β ά γ ι ε ς (96) δεν θα λείψουνε ποτέ ·
 μεσ' 'ς τα σπίτια σας θα μένουν, και στης τσέπες σας πολλούς
 θα κλωσάνε οβολούς·
 και τα σπίτια σας θα γίνουν
 σαν ναοί πελεκητοί
 γιατί θάρχωνται να στήνουν
 αετώματα (97) οι αητοί.
 Κι' αν ορέγεσθε καμμία
 να βουτήξετ' εξουσία,
 θα σας βάζουμε στο χέρι
 έν' αχόρταγο ξεφτέρι.
 Κι' αν κανένας φαγοπότι από σας τυχαίνη νάχη.
 πάντα δανεικό θα παίρνη το δικό μας το στομάχι.
 Μ' αν κανένας τη γυρίση
 εναντίον μας την κρίσι,
 ας φροντίση για να βάλη,
 όπως και στους ανδριάντας, ένα σκιάδι 'ς το κεφάλι,
 γιατί όποιος δεν θα τώχη και μιαν άσπρη φέρνη χλαίνα,
 θα μου το πληρώση εμένα
 όταν θάρθουν τα πουλιά
 να τον κάμουν από πάνω έως κάτω, κουτσουλιά!

_(Εισέρχεται ο Πεισθέταιρος και ο Ευελπίδης)_



ΣΚΗΝΗ Β’.



ΠΕΙΣΘΕΤΑΙΡΟΣ — ΕΥΕΛΠΙΔΗΣ (98) — ΧΟΡΟΣ και μετά μικρόν ΑΓΓΕΛΟΣ Α'.

 ΠΕΙΣΘΕΤΑΙΡΟΣ
 E, η θυσία, βρε πουλιά, είχε καλή την τύχη.
 Αλλά κανείς δεν φαίνεται να φθάνη από τα τείχη,
 να μάθουμε 'σαν τι δουλειά
 κάνουν 'κεί πέρα τα πουλιά.
 Μα να που λαχανιάζοντας κάποιος εκεί προβάλλει
 κ' έρχεται 'σαν τον Αλφειό με δύναμι μεγάλη.

_(Εισέρχεται ο Αγγελος Α'. ασθμαίνων)_

 ΑΓΓΕΛΟΣ Α'.
 Πού ναν', πού νάνε τάχα
 ο άρχων ο Πεισθέταιρος;

 ΠΕΙΣΘΕΤΑΙΡΟΣ
 Να, δεν με βλέπεις, χάχα;

 ΑΓΓΕΛΟΣ Α'.
 E, τέλειωσε· το χτίσανε το τείχος τα πουλιά.

 ΠΕΙΣΘΕΤΑΙΡΟΣ
 Λαμπρά!

 ΑΓΓΕΛΟΣ Α'.
 Τι μεγαλοπρεπής και τι καλή δουλειά!
 και τέτοιο πλάτος έχουν,
 που θα μπορούν να τρέχουν,
 ο Θεαγένης από 'δω, με μια ορμή μεγάλη,
 και νάρχεται ο φαφλατάς απ' την μεριά την άλλη,
 ο Προξενείδης, μ' άρματα και άλογα ζεμένα,
 που ναν' από τον Δούρειο τρανότερο καθένα. (99)

 ΠΕΙΣΘΕΤΑΙΡΟΣ
 Ω Ηρακλή!

 ΑΓΓΕΛΟΣ Α'.
 Το μάκρος του το μέτρησα κι' αυτό:
 οργυιές είν' εκατό·

 ΠΕΙΣΘΕΤΑΙΡΟΣ _(ή ΕΥΚΛΕΙΔΗΣ)_
 Τι μάκρος, Ποσειδώνα μου! ποιοι τάχατε να ήσανε
 εκείνοι που το χτίσανε;

 ΑΓΓΕΛΟΣ Α'
 Ησαν μονάχα τα πουλιά· πλιθοκουβαλητάδες
 Αιγύπτιοι (100) δεν ήσανε, ούτε και λιθαράδες,
 ούτε και χτίστες· τόχτισαν [μεγάλο και σωστό]
 το τείχος, μόνα τα πουλιά με τρόπο θαυμαστό.
 Βάλαν της πέτρες Γερανοί και το θεμέλιο φτιάσανε,
 που απ' τη Λιβύα φθάσανε
 σωστές τρεις μυριάδες,
 και την επελεκήσανε την πέτρα οι Μυταράδες,
 και κάθε Ρεματόπουλο, και όποιο στα ποτάμια ζη,
 εις τον αέρα το νερό το κουβαλήσανε μαζύ.

 ΠΕΙΣΘΕΤΑΙΡΟΣ
 Και πηλοφόρι απ' αυτά ποιό ήξερε να κάνη;

 ΑΓΓΕΛΟΣ Α'
 Ήλθαν ευθύς Ερωδιοί καθένας με λεκάνη.

 ΠΕΙΣΘΕΤΑΙΡΟΣ
 Και πώς μπορούσαν τον πηλό να βάλουν μ' ευκολία;

 ΑΓΓΕΛΟΣ Α'
 Κι' αυτό ευρέθη, φίλε μου, και με πολλή σοφία·
 οι Χήνες τον δουλέψανε με τα πλατειά ποδάρια
 και 'ς της λεκάνες ύστερα τον ρίχνανε σαν φτυάρια.

 ΠΕΙΣΘΕΤΑΙΡΟΣ _(ή Ευελπίδης)_
 Τα πόδια τι δεν φτιάνουνε!

 ΑΓΓΕΛΟΣ Α'.
 Μα το θεό, σωστά·
 και τα Παππιά εζώσανε άσπρες ποδιές μπροστά·
 και Χελιδόνια με ξυστριά επέταξαν ακόμα,
 όπως ταγίζουν τα πουλιά, με τον πηλό στο στόμα.

 ΠΕΙΣΘΕΤΑΙΡΟΣ _(ή Ευελπίδης)_
 Έτσι [με τέτοιους όρους]
 δεν είνε ανάγκη με μισθό να πάρης και μαστόρους.

 ΠΕΙΣΘΕΤΑΙΡΟΣ
 Μα πες μου τώρα, ποιό πουλί απ' όλα τούτα ξέρει
 του τείχους να κατεργασθή τα ξύλινα τα μέρη;

 ΑΓΓΕΛΟΣ Α'.
 Αρχιμαστόροι πάνσοφοι οι Πελεκάνοι ήσανε
 και με της τόσες μύτες τους της πόρτες πελέκησανε,
 οπού ενόμιζε κανείς, με της χτυπιές που κάνανε,
 πως ναυπηγείο στήσανε και πως καράβια φτιάνανε.
 Και τώρα η πύλες μπήκανε
 κι' όλες μανταλωθήκανε·
 γίνετ' η έφοδος καλά·
 κουδούνια έχουνε πολλά, (101)
 να στέκουν 'ς όλες της μεριές οι φύλακες δεν παύουν,
 κ' εκεί στους πύργους γύρωθε πολλές φωτιές ανάβουν.
 Εγώ πηγαίνω μια στιγμή για να νιφθώ τρεχάλα.
 Συ, κάμε τώρα τάλλα.

_(Ο Άγγελος Α' απέρχεται)_



ΣΚΗΝΗ Γ’.



ΧΟΡΟΣ — ΠΕΙΣΘΕΤΑΙΡΟΣ — ΕΥΕΛΠΙΔΗΣ και μετ' ολίγον ΑΓΓΕΛΟΣ Β'

 ΧΟΡΟΣ
 Συ αυτού τι κάνεις τώρα;
 τάχα θαυμασμό σου αφίνει,
 που το τείχος έχει γίνη
 τόσο γρήγορα στη χώρα;

 ΠΕΙΣΘΕΤΑΙΡΟΣ
 E, βέβαια, μα τους θεούς! και να θαυμάζω πρέπει,
 ψέμμα θα το θαρρή κανείς ακόμα κι' αν το βλέπη.

 (ΕΥΕΛΠΙΔΗΣ)
 Σταλμένον κάποιο φύλακα εδώ κοντά θωρώ,
 που έρχεται χορεύοντας πολεμικό χορό.

_(Εισέρχεται ο Αγγελος Β')_


 ΑΓΓΕΛΟΣ Β' _(ασθμαίνων και έμφοβος)_
 Ωχ! Ωχ!

 ΠΕΙΣΘΕΤΑΙΡΟΣ
 Ποιό σούρθε ξαφνικό;

 ΑΓΓΕΛΟΣ Β'
 Επάθαμε τρανό κακό :
 Εφάνηκε κάποιος θεός
 απ' τους συντρόφους του Διός·
 της Καρακάξες γέλασε, που ήσαν σκοποί τη μέρα,
 κ' από της πύλες πέρασε πετώντας στον αγέρα.

 ΠΕΙΣΘΕΤΑΙΡΟΣ _(ή Ευελπίδης)_
 Πρε, τι κακή ψυχρή δουλειά πάθαμε τούτη τη φορά!
 Ποιός ήτανε;

 ΑΓΓΕΛΟΣ Β'.
 Δεν ξέρουμε· είχε στης πλάτες του φτερά.

 ΠΕΙΣΘΕΤΑΙΡΟΣ
 Έπρεπε να του στείλετε της περιπόλους πρώτες.

 ΑΓΓΕΛΟΣ Β'.
 Πώς; τρεις χιλιάδες στείλαμε γεράκια ιπποτοξότες
 και κάθε απ' τα πουλιά αυτά
 πούχουν τα νύχια αγκυλωτά
 επήγαν σε λιγάκι, —
 Ανεμογάμης, Γυψ, Αητός, τριάρχιδο Γεράκι,
 Χαλκοκουρούνα, — πέταξαν με ορμή στην ίδιαν ώρα,
 και ο αιθέρας έτριξεν απ' των φτερών τη φόρα,
 όταν εξεκινήσανε προς τον θεό να πάνε.
 Αλλά δεν είνε μακρά, κάπου δω πέρα θάνε.

 ΠΕΙΣΘΕΤΑΙΡΟΣ
 Τόξα, σφενδόνες γρήγορα να πάρετε στο χέρι,
 και τα κοπέλια μας εδώ να ρθούνε χέρι-χέρι.
 Ρίξε το τόξο! χτύπησε! δος μου [για τον αγώνα]
 κ' εμένα τη σφενδόνα!

_(Ο Αγγελος Β' απέρχεται βιαστικός)_

 ΧΟΡΟΣ
 Πόλεμος σηκώθηκε
 π' ούτε ξαναειπώθηκε!
 Βάλτε τούτη τη φορά
 στον αγέρα μια φρουρά,
 τον νεφοτριγυρισμένο, που Έρεβος τον έχει φτιάση,
 μήπως και θεός κανένας ξεγλιστρήση και περάση·
 και προσέχετ' ένα γύρω, γιατί ακούσθη ως εδώ πέρα
 θεϊκής φτερούγας χτύπος, πούρχεται απ' τον αγέρα.

_(Εμφανίζεται η Ίρις)_



ΣΚΗΝΗ Δ'.



ΧΟΡΟΣ — ΙΡΙΣ — ΠΕΙΣΘΕΤΑΙΡΟΣ — ΕΥΕΛΠΙΔΗΣ

 ΠΕΙΣΘΕΤΑΙΡΟΣ
 Ε, ε! πού πας του λόγου σου και πού πετάς τρεχάτη;
 μην το κουνάς!... στάσου αυτού και την ορμή σου κράτει!...
 ποιά είσαι και πούθ' έρχεσαι και από τόπους ποίους;

 ΙΡΙΣ
 Έρχομαι από τους θεούς εγώ, τους Ολυμπίους.

_(Ο Πεισθέταιρος και ο Ευελπίδης πλησιάζουν και την παρατηρούν
 γύρωθεν περιέργως)_


 ΠΕΙΣΘΕΤΑΙΡΟΣ
 Καράβι είνε άρα γε ή κράνος τώνομά σου; (102)

 ΙΡΙΣ
 Η Ίρις είμαι η γρήγορη [που βρίσκομαι σιμά σου].

 ΠΕΙΣΘΕΤΑΙΡΟΣ
 Σαλαμινία, Πάραλος (103), τι είσαι;

 ΙΡΙΣ
 Τάχεις χάση!

 ΠΕΙΣΘΕΤΑΙΡΟΣ _(προς τον Χορόν)_
 Δεν πάει ένα τριάρχιδο (104) γεράκι να την πιάση!

 ΙΡΙΣ
 Εμέ να πιάση ένα πουλί!
 γιατί;

 ΠΕΙΣΘΕΤΑΙΡΟΣ
 Να κλάψης και πολύ.

 ΙΡΙΣ
 Τι έκαμα;

 ΠΕΙΣΘΕΤΑΙΡΟΣ
 Πως άνοιξες, μωρή καταραμένη,
 της πύλες, και στα τείχη αυτά μας βρίσκεσαι χωμένη;

 ΙΡΙΣ
 Δεν ένοιωσα να πέρασα τίποτα πύλες.

 ΠΕΙΣΘΕΤΑΙΡΟΣ
 Άκου!
 αυτή με κοροϊδεύει εδώ, κ' εγώ μιλώ του κάκου!
 Στον Καρακαξοφρούραρχο επήγες εκεί 'πάνου;
 μίλει! επήρες κανενός σφραγίδα (105) Πελεκάνου;

 ΙΡΙΣ
 [Παρακαλώ, Για στάσου]
 Πούν' το κακό;

 ΠΕΙΣΘΕΤΑΙΡΟΣ _(ή Ευελπίδης)_
 Δεν έχεις, αι;

 ΙΡΙΣ
 Μα είσαι στα σωστά σου;

 ΠΕΙΣΘΕΤΑΙΡΟΣ
 Δεν σού βαλε ο Ορνίθαρχος σημάδι του κανένα;

 ΙΡΙΣ
 Όχι· κανείς σημάδι του δεν έδωκε 'ς εμένα.

 ΠΕΙΣΘΕΤΑΙΡΟΣ
 Κ' έτσι λοιπόν επέταξες από το χάος τώρα,
 μέσα 'ς την ξένη χώρα.

 ΙΡΙΣ
 Χεμ 'να πετάη ο θεός 'ς το χάος, έτσι τώχει.

 ΠΕΙΣΘΕΤΑΙΡΟΣ
 Εγώ δεν είμαι σύμφωνος μ' αυτό τον τρόπον, όχι.

 ΙΡΙΣ
 Με αδικείς.

 ΠΕΙΣΘΕΤΑΙΡΟΣ
 Ξέρεις λοιπόν, μωρή κατακαϋμένη,
 που απ' όλες συ της Ίριδες πιό δίκηα πεθαμένη
 θα ήσουν, αν το άξιζες;

 ΙΡΙΣ
 [Μ' αυτό πως θα το κάνης·
 που] είμ' εγώ αθάνατη;

 ΠΕΙΣΘΕΤΑΙΡΟΣ
 Μπορεί και να πεθάνης•
 γιατί νομίζω πως πολλά θα πάθουμε κακά,
 να μαστ' εμείς αφεντικά
 και σεις να φτιάνετε δουλειές 'σαν το κακό καιρό σας,
 χωρίς ν' ακούτε κάποτε και τον καλήτερό σας.
 Αλλά για πες μου, [στάσου]:
 τι τ' αρμενίζεις έτσι δα μπροστά μου τα φτερά σου;

 ΙΡΙΣ
 'Στους ανθρώπους εκεί πέρα
 τρέχω, τώρ' αποσταλμένη απ' τον θείο μου πατέρα,
 να τους πω να θυσιάζουν
 και αρνιά 'ς τους Ολυμπίους, όπως πάντοτε, να σφάζουν
 'ς τους βωμούς των θυσιών,
 που η κνίσα ν' ανεβαίνη ως της μύτες των θεών.

 ΠΕΙΣΘΕΤΑΙΡΟΣ
 Τι μας λες! σε θεούς ποίους;

 ΙΡΙΣ
 Να, 'ς εμάς τους ουρανίους.

 ΠΕΙΣΘΕΤΑΙΡΟΣ
 Τα πουλιά ευρήκαν τρόπους
 θεοί νάνε στους ανθρώπους,
 και να γίνετ' η θυσία
 μοναχά 'ς αυτά, και όχι και στον Δία — μα τον Δία!

 ΙΡΙΣ
 Βλάκα, βλάκα! μην τα βάζης με τη θεϊκήν οργή,
 γιατ' η Δίκη δεν αργεί,
 και ο Ζευς εξωργισμένος
 ημπορεί να καταστρέψη σένα κι όλο σου το γένος·
 ένα κεραυνό Λυκίμνου (106) στο κεφάλι σου αν ανάψη,
 είνε άξιος και το σώμα και το σπίτι να σου κάψη.

 ΠΕΙΣΘΕΤΑΙΡΟΣ
 Κάτσε ήσυχα! τα λόγια πάψε πεια τα φουσκωμένα·
 για Λυδό ή και για Φρύγα συ μ' επέρασες εμένα,
 που θαρρείς πως η φοβέρα την ψυχή μου θα κλονίση;
 Μάθε πως ο Ζευς, αν ίσως και με παραενοχλήση,
 θα του κάμω τα παλάτια στάχτη, μα κι' αυτό ακόμα
 του Αμφίωνος (107) το δώμα,
 με αητούς πυρπολητάδες. Πορφυρίωνες τρανούς
 εναντίον του θα στείλω αψηλά στους ουρανούς
 εξακόσιους, και ντυμένους με παρδάλεων δορά.
 Τούφτιασ' ένας Πορφυρίων φασαρίες μια φορά. (108)
 Κι' όσο για την αφεντιά σου,
 αν μου παραμπής στη μύτη, θα σ' ανοίξω τα μεριά σου,
 — πούσαι κι' αγγελιοφόρος — κι' όταν θα σε βάλω χάμου,
 θα στο σκίσω, αυτό που έχεις, μ' όλα τα γεράματά μου.
 που θα παραξενευθής
 πως σαν έμβολο του πλοίου μου σηκώθηκεν ευθύς.

 ΙΡΙΣ
 Ου, να σκάσης, κουτομόγια!
 Καλέ κύτταξε τι λόγια!

 ΠΕΙΣΘΕΤΑΙΡΟΣ
 Δεν τραβάς λοιπόν δουλειά σου; θα φας ξύλο και γαμήσι

 ΙΡΙΣ
 Μα ο πατέρας μου, θα ιδούμε, να το κάνης αν σ' αφήση.

 ΠΕΙΣΘΕΤΑΙΡΟΣ
 Συφορά μου! πέτα τώρα για να κάψης και κανένα
 πειο γερόν και από μένα.
 ΧΟΡΟΣ
 Εβγάλαμε προκήρυξιν, όσο θεοί και νάνε,
 ποτέ να μη περνάνε
 την πόλι μας αυτή·
 κι' ούτε να στέλλουν οι θνητοί
 από της γης καμμιά μεριά
 την κνίσα τη βαρειά.

 ΠΕΙΣΘΕΤΑΙΡΟΣ _(ανησύχως)_
 Πολύ κακό μου κάνει,
 που ακόμα δεν εφάνη
 ο Κήρυκας, που στείλαμε να πάη στους ανθρώπους.

_(Εισέρχεται ο Κήρυξ, κομίζων χρυσούν στέφανον)_



ΣΚΗΝΗ Ε'.



ΧΟΡΟΣ — ΠΕΙΣΘΕΤΑΙΡΟΣ — ΕΥΕΛΠΙΔΗΣ — ΚΗΡΥΞ

 ΚΗΡΥΞ
 Πεισθέταιρε μακάριε! που ξέρεις τόσους τρόπους!
 σοφώτατ' ενδοξότατε και τρισμακαρισμένε!...
 δος μου, να πάψω, προσταγή...

 ΠΕΙΣΘΕΤΑΙΡΟΣ
 Τι τσαμπουνάς, καϋμένε;

 ΚΗΡΥΞ
 Οι λαοί σου στέλλουν όλοι το χρυσό στεφάνι τούτο,
 δίκαια να στεφανώση της σοφίας σου τον πλούτο.

 ΠΕΙΣΘΕΤΑΙΡΟΣ
 Δέχομαι· μα γιατί τάχα οι λαοί να με τιμάνε;

 ΚΗΡΥΞ
 Έφτιασες αιθέρια πόλι τόσο δοξασμένη νάνε,
 που δεν ξέρεις πως τιμάται από τους ανθρώπους τώρα,
 κ' απ' αυτούς ακόμα πόσοι την ποθούν αυτήν τη χώρα!
 Προτού φτιάσης'συ την πόλι
 από λακωνομανία είχαν παλαβώση όλοι·
 έσερναν μακρές μαγκούρες, είχαν τα μαλλιά κοτσίδες,
 εσωκράτιζαν, (109) πεινούσαν κ' είχαν γίνη κουρελήδες·
 τώρα τα γυρίσαν πάλι
 και μια ορνιθομανία τους κυρίεψε μεγάλη,
 και δεν έχουνε δουλειά
 παρά με ευχαρίστησί τους να μιμούνται τα πουλιά.
 Μόλις το πρωί ξυπνήσουν και ανοίξουνε τα μάτια.
 φεύγουν από τα κρεββάτια,
 τρέχουν στα βοσκίσματα·
 κ' όταν θάρθουνε στην πόλι
 στα βιβλία σκύφτουν όλοι, —
 βόσκουνε ψηφίσματα!
 Και τέτοια η μανία τους κατάντησε να γίνη,
 που τα ονόματα πουλιών επήρανε κ' εκείνοι.
 Πέρδικα (110) ήταν κάπελας, που είχ' ένα ποδαράκι·
 και ο στραβός Οπούντιος (111) λεγότανε κοράκι·
 και χελιδόνι ο Μένιππος (112) λεγόταν του λοιπού·
 και σκορδαλλός ο Φιλοκλής·(113) ελέγανε χηναλεπού
 τον Θεαγένη (114)· έβγαλαν Αιγύπτιο λελέκι
 και το Λυκούργο (115) νυχτερίς ο Χαιρεφών (116) παρέκει·
 κίσσα τον Συρακούσιο (117) κι' ορτύκι τον Μειδία,(118)
 γιατ' ήταν αηδία
 μ' εκείνο το κεφάλι του, που ήταν κτυπημένο
 σαν ορτυκιού πολεμιστή, και σουρομαδημένο.
 Κι' από την πολλήν αγάπη όπου έχουν στα πουλιά
 να τα τραγουδάνε όλοι είν' η μόνη τους δουλειά,
 κι' όπου βλέπουν περιστέρι, χελιδόνι, ή και κάποια
 βγη μπροστά τους χήνα ή πάπια,
 ή μονάχα ένα φτερό,
 ή και πούπουλο ξερό!
 Να, αυτό εκεί συμβαίνει και θα ιδής 'ς αυτούς τους τόπους
 δέκα νάρθουν χιλιάδες να γυρέψουνε φτερά,
 και να μάθουνε τους τρόπους,
 οπού ξέρουνε τα όρνεια, — να βουτάνε στα γερά!
 Ώστε πρέπει φτερά νάβρης, έτσι που να κατορθώσης
 όσοι θάρθουν μετανάστες γρήγορα να τους φτερώσης.

 ΠΕΙΣΘΕΤΑΙΡΟΣ
 Μπα! και κάθουμαι ακόμα [μ' όλ' αυτά που έχω μάθη];

_(Προς τον Κήρυκα)_

 Και το κάθε μας κοφίνι, και το κάθε μας καλάθι
 τρέχα γέμισε γερά
 ως απάνω με φτερά·
 κι' ο Μανής μου χέρι-χέρι
 ως τη θύρα να τα φέρη,
 γιατί εγώ τους ερχομένους
 πρέπει να δεχθώ, τους ξένους.

_(Ο Κήρυξ απέρχεται)_

 ΧΟΡΟΣ
 Γρήγορα η πόλι τούτη
 από άνδρες θάχη πλούτη,
 φθάνει μόνο λίγη τύχη
 και τα πάντα θα πιτύχη,
 κι' όλοι θα την αγαπήσουν
 και 'ς αύτη θα κατοικήσουν

 ΠΕΙΣΘΕΤΑΙΡΟΣ _(προς τον υπηρέτη)_
 Έλα συ, καιρό μη χάνης!
 κι' ό,τι σου είπα να το κάνης.

 ΧΟΡΟΣ
 Τι καλό μας λείπει τώρα
 από τούτη εδώ τη χώρα
 τάχα, που δεν θα θελήσουν
 άνδρες να την κατοικήσουν;
 και ο Πόθος κ' η Σοφία,
 κάθε Χάρι θεϊκιά,
 και η φρόνιμ' Ησυχία
 με την όψι τη γλυκειά!

 ΠΕΙΣΘΕΤΑΙΡΟΣ

_προς τον υπηρέτην βραδέως και ανεπιτηδείως εκτελούντα την διαταγήν
του)_

 Τι βλακείες φτιάνεις! στάσου!...
 κάμε γρήγορα δουλειά σου!

 ΧΟΡΟΣ
 Ας μη χάνουμε καιρό
 ας το φέρη το καλάθι ένας με γοργό φτερό,
 και ας τρίψη αυτού τη μούρη
 οπού φαίνεται πως είνε αργοκίνητο γαϊδούρι!

 ΠΕΙΣΘΕΤΑΙΡΟΣ _(προς τον χορόν)_
 Είνε βλάκας ο Μανής
 και δειλός, όσο κανείς.

 ΧΟΡΟΣ
 Τα φτερά εσύ να βάλης τακτικά
 όσ' από πουλιά εβγήκαν μουσικά
 κι' από μαντικά μαζύ,
 κ' όποιο άλλο συνηθίζει εις της θάλασσες να ζη·
 κ' έπειτα τον κάθε άνδρα, που το μάτι σου θα βλέπη,
 τον φτερώνεις όπως πρέπει.

_(Εισέρχεται ο Πατραλοίας)._



ΣΚΗΝΗ ς'.



ΧΟΡΟΣ — ΠΕΙΣΘΕΤΑΙΡΟΣ — ΕΥΕΛΠΙΔΗΣ — ΠΑΤΡΑΛΟΙΑΣ

 ΠΑΤΡΑΛΟΙΑΣ
 Ω! ήθελα να γίνω αητός και να πετώ με τα φτερά
 στης λίμνης της απέραντης τα γαλανά νερά!

 ΠΕΙΣΘΕΤΑΙΡΟΣ _(προς τον χορό)_
 Αυτός που' πε πως έγινα μέγας και πολύς
 ήτανε άγγελος σωστός, δεν ήτανε ψ ε υ τ α γ γ ε λ ή ς( (119)
 Να πούρχετ' ένας απ' αυτούς
 και τραγουδάει τους αητούς.

 ΠΑΤΡΑΛΟΙΑΣ
 Χε! Χε! τίποτα δεν είνε σαν το πέταγμα γλυκό!
 Ορνιθομανία τώρα μ' έχει πιάση και κακό!
 και μ' αρέσουνε ακόμη
 όλοι των πουλιών οι νόμοι,
 και πετώ, και θα ζητήσω
 με πουλιά να κατοικήσω.

 ΠΕΙΣΘΕΤΑΙΡΟΣ
 Με ποιούς νόμους; γιατί τέτοιους έχουν τα πουλιά πολλούς.

 ΠΑΤΡΑΛΟΙΑΣ
 Όλους· μάλιστα εκείνους που νομίζουν πειο καλούς :
 τον πατέρα όταν θέλης από τον λαιμό να πιάνης
 και βαθιά να τον δαγκάνης.

 ΠΕΙΣΘΕΤΑΙΡΟΣ
 Μα τον Δία! όσο δέρνουν τον πατέρα πειο βαριά
 το περνούν τα κλωσσοπούλια για τρανή παλληκαριά!

 ΠΑΤΡΑΛΟΙΑΣ
 Να, γι' αυτό να κατοικήσω ήλθα στα ψηλά 'δω πέρα,
 γιατί θέλω να τον πνίξω τον δικό μου τον πατέρα
 κι' ό,τι έχει να του πάρω. (120)

 ΠΕΙΣΘΕΤΑΙΡΟΣ
 Μα κι' αυτό να ξέρης όμως :
 εις των Πελαργών της πλάκες παλαιός υπάρχει νόμος :
 «Όταν Πελαργός πατέρας αναθρέψη τα πουλιά,
 και τα κάμη να πετάξουν από μέσ' απ' τη φωλιά,
 τότε πεια με προθυμία τρέχουνε κι' αυτά μεγάλη
 τον πατέρα τους το γέρο να τον θρέψουνε και πάλι».

 ΠΑΤΡΑΛΟΙΑΣ
 Τότε τάχω κάμη ρόίδο! κ' ήλθα εδώ να καταντήσω,
 τον πατέρα να βοσκήσω;

 ΠΕΙΣΘΕΤΑΙΡΟΣ
 Όχι, όχι, κακομοίρη! μ' αφού θέλεις πεια ως τόσο,
 'σαν αυτό τωρφανοπούλι γρήγορα θα σε φτερώσω.
 Δεν θ' ακούσης, βρε παιδί μου,
 την κακή τη συμβουλή μου·
 θα σε μάθω εγώ να κάνης ό,τι έκανα παιδί :
 τον πατέρα σου μη δέρνης· πάρε τούτο τα ραβδί,
 πάρ' και τη φτερούγα τούτη, βάλε μια φορά στο νου
 ότι έχεις στο κεφάλι το λειρί του πετεινού,
 γίνου στρατιώτης, φρούρει, παίρνε και μισθό μαζύ
 για να τρως — και άφησε τον τον πατέρα σου να ζη!
 Κ' επειδ' είσαι παλληκάρι, πέταξε στη Θρακική
 για να πολεμάς εκεί.

 ΠΑΤΡΑΛΟΙΑΣ
 Μα το Βάκχο! θα το κάμω: μου πες πράμα πειο καλό.

 ΠΕΙΣΘΕΤΑΙΡΟΣ
 Κάμε το λοιπόν, να δείξης ότι έχεις και μυαλό!

_(Ο Πατραλοίας απέρχεται. — Εισέρχεται ο Κινησίας (121))_



ΣΚΗΝΗ Ζ'.



ΧΟΡΟΣ — ΠΕΙΣΘΕΤΑΙΡΟΣ — ΚΙΝΗΣΙΑΣ

 ΚΙΝΗΣΙΑΣ
 Πετάω μ' ελαφρά
 στον Όλυμπο φτερά·
 παίρνω και δρόμους άλλους
 των τραγουδιών μεγάλους.

 ΠΕΙΣΘΕΤΑΙΡΟΣ
 Ναί· μα για να πετάς καλά
 φορτίο σου χρειάζεται από φτερά πολλά.

 ΚΙΝΗΣΙΑΣ
 Πετώ 'μ' άφοβο σώμα και με νου
 στο νέο τούτο δρόμο τουρανού.

 ΠΕΙΣΘΕΤΑΙΡΟΣ
 Τον Κινησία ασπάζομαι τον φλαμουρένιον! στάσου!
 κάνει στροφές το πόδι σου 'σαν τα ποιήματά σου.

 ΚΙΝΗΣΙΑΣ _(τραγουδών)_
 Επιθυμώ πολύ
 αηδόνι να με κάνης, γλυκόλαλο πουλί.

 ΠΕΙΣΘΕΤΑΙΡΟΣ
 Πάψε τες, σε παρακαλώ, της μελωδίες της πολλές,
 κ' εξήγει τ' είν' αυτά που λες.

 ΚΙΝΗΣΙΑΣ
 Γυρεύω από σένα
 φτερά να πάρω [ξένα]
 στα σύγνεφα πετώντας
 να υψωθώ, ζητώντας
 στροφές να πάρω νέες αεροκλονισμένες
 και χιονοσκεπασμένες!

 ΠΕΙΣΘΕΤΑΙΡΟΣ
 [Για κάνε 'μου τη χάρι
 και πες μου] ποιός μπορεί στροφές στα σύγνεφα να πάρη;

 ΚΙΝΗΣΙΑΣ
 Η τέχνη μας κρέμετ' εκεί,
 γιατ' είνε του αέρος•
 κάθε ωραίο και γλυκύ
 των διθυράμβων μέρος,
 που είνε γαλαζόλαμπον [ωσάν τον ουρανό]
 και γοργοφτεροκίνητο και μαυροσκοτεινό.
 θέλεις ν' ακούσης από δαύτα;

 ΠΕΙΣΘΕΤΑΙΡΟΣ
 Ευχαριστώ, δεν θέλω· άφτα!

 ΚΙΝΗΣΙΑΣ
 Μα τον Ηρακλή, θ' ακούσης· θα σου περιγράψω τώρα
 την αέρινη τη χώρα
 και πουλιών αιθεροδρόμων μιαν εικόνα θα σου δώσω,
 κι' όρνειων όπου το λαιμό τους έχουν τόσο κι' άλλο τόσο...

 ΠΕΙΣΘΕΤΑΙΡΟΣ
 Χωχώπ! (122) [σία κι' αράξαμε!]

 ΚΙΝΗΣΙΑΣ
 Κι' αμέσως πέρα ως πέρα
 με της πνοές του αγέρα
 όλον το θαλασσόδρομο θα θαλασσοπεράσω...

 ΠΕΙΣΘΕΤΑΙΡΟΣ _(ή Ευελπίδης)_
 Θαρρώ πως θα σε πιάσω
 και θα στης κόψω της πνοές!

 ΚΙΝΗΣΙΑΣ
 Και πότε δρόμο παίρνοντας
 στο νότο, πότε στο βόρεια το σώμα τούτο φέρνοντας,
 θ' ανοίγω αυλάκι στ' ουρανού τα αιθέρια τα μάκρη
 δίχως λιμάνι κι' άκρη•
 Α, γέρο μου, πολύ σοφά το σκέφθηκες το πράμα!

 ΠΕΙΣΘΕΤΑΙΡΟΣ _(δέρων αυτόν)_
 Καλά λοιπόν, δεν χαίρεσαι που βλέπεις τέτοιο θάμα,
 να γίνης φτεροκίνητος;

 ΚΙΝΗΣΙΑΣ
 Και κάνεις τέτοιο συ κακόν
 [με το ραβδί] στον δάσκαλον των τραγουδιών των κυκλικών,
 όπου για μένα η φυλές κάνουν καυγά τόσον καιρό;

 ΠΕΙΣΘΕΤΑΙΡΟΣ
 Θέλεις να μείνης, και σε 'μας για να διδάξης το χορό των
 όρνειων των πετούμενων και στο Λεωτροφίδη, (123)
 για να τον μάθη απ' αυτόν κι' ο δήμος Κεκροπίδη;

 ΚΙΝΗΣΙΑΣ
 Με κοροϊδεύεις, φαίνεται· μα εγώ από δω πέρα
 δεν το κουνώ, και ξέρε το, αν ίσως στον αγέρα
 δεν θα πετάξω μια φορά
 παίρνοντας από σε φτερά.

_(Αποσύρεται. — Εισέρχεται ο Συκοφάντης ρακένδυτος)_



ΣΚΗΝΗ Η'.



ΧΟΡΟΣ — ΠΕΙΣΘΕΤΑΙΡΟΣ — ΣΥΚΟΦΑΝΤΗΣ

 ΣΥΚΟΦΑΝΤΗΣ
 Τα πουλιά ποιά είνε τούτα τα παρδαλοφτερωμένα,
 οπού χρήματα δεν έχουν στα κρυφά κομποδεμένα,
 χελιδών με τα φτερά σου τα μακρυά και παρδαλά;

 ΠΕΙΣΘΕΤΑΙΡΟΣ
 Άναψα πολύ μεγάλον στο κεφάλι μου μπελά!
 Να κ' αυτός που μουρμουρίζει κι' από δώθε μας προβάλλει.

 ΣΥΚΟΦΑΝΤΗΣ
 Χελιδών μακροφτερούσσα, εις εσέ μιλώ και πάλι.

 ΠΕΙΣΘΕΤΑΙΡΟΣ _(ή Ευελπίδης)_
 Μα θαρρώ, πως μ' όλα τούτα, όπου λέει στη χελιδόνα,
 κάποιον θα ζητή χιτώνα,
 [με τη γδύμνια όμως πούχει] και για να ντυθή καλά,
 φαίνεται πως χελιδόνια του χρειάζονται πολλά.

 ΣΥΚΟΦΑΝΤΗΣ
 Ποιός αυτός που κατορθώνει
 τους ανθρώπους οπού έρχοντ' εδώ πέρα να φτερώνη;

 ΠΕΙΣΘΕΤΑΙΡΟΣ
 Νά με· πες μας τι με θέλεις.

 ΣΥΚΟΦΑΝΤΗΣ
 Θέλω φτέρωμα να βάλω·
 μη ρωτάς για τίποτ' άλλο.

 ΠΕΙΣΘΕΤΑΙΡΟΣ
 Και τι σκέπτεσαι να πράξης;
 στην Πελλήνη (124) θα πετάξης;

 ΣΥΚΟΦΑΝΤΗΣ
 Όχι· είμαι συκοφάντης και κλητήρας νησιώτης... (125)

 ΠΕΙΣΘΕΤΑΙΡΟΣ
 Τι ευλογημένη τέχνη!

 ΣΥΚΟΦΑΝΤΗΣ
 Κ' έχω για δουλειά εν πρώτοις
 τακτικά ν' ανοίγω δίκες· νά, γι' αυτό λοιπόν φτερά
 θέλω νάχω μια φορά,
 να γυρνώ στην κάθε πόλι και σε δίκες να καλώ...

 ΠΕΙΣΘΕΤΑΙΡΟΣ _(ή ΕΥΕΛΠΙΔΗΣ)_
 [Και γιατί, παρακαλώ;]
 Την δουλειάν αυτή θα κάνης πειο καλά με τα φτερά;

 ΣΥΚΟΦΑΝΤΗΣ
 Κ' έτσι, για να μη με βλέπουν οι λησταί καμμιά φορά,
 κάθε τόπο που πηγαίνω με τους γερανούς θ' αφίνω
 κ' όλο δίκες για σαβούρα μέσα μου θα καταπίνω.

 ΠΕΙΣΘΕΤΑΙΡΟΣ
 Ώστ' αυτό το έργο κάνεις; μα για πε μου : τόσο νέος
 οπού είσαι, και τους ξένους τους συκοφαντείς;

 ΣΥΚΟΦΑΝΤΗΣ
 Βεβαίως·
 τι φοβούμαι για να πάθω,
 όταν του σκαφτιά την τέχνη δεν κατώρθωσα να μάθω;

 ΠΕΙΣΘΕΤΑΙΡΟΣ
 Μα υπάρχουν τόσα έργα που μπορεί κάνεις να ζη
 και με τη δικαιοσύνη και με φρόνησι μαζύ·
 [πως κανένα δεν ευρήκες]
 παρά έμαθες μονάχα να σκαρώνης όλο δίκες;

 ΣΥΚΟΦΑΝΤΗΣ
 Βάλε μου φτερά στην πλάτη, και σταμάτα της πολλές
 που μου δίνεις συμβουλές.

 ΠΕΙΣΘΕΤΑΙΡΟΣ
 Με τα λόγια ν' αποκτήσης τα φτερά θα κατορθώσης.

 ΣΥΚΟΦΑΝΤΗΣ
 Και πως τάχα; με τα λόγια έναν άνδρα θα φτερώσης;

 ΠΕΙΣΘΕΤΑΙΡΟΣ
 Με τα λόγια πειο γερά
 παίρνει ο άνθρωπος φτερά.

 ΣΥΚΟΦΑΝΤΗΣ
 Όλοι;

 ΠΕΙΣΘΕΤΑΙΡΟΣ
 Μήπως ευκαιρία
 δεν σου έτυχε, ν' ακούσης τους πατέρες στα κουρεία
 όπου πάνε τα παιδιά τους, λέγοντας [κάθε φορά]:
 «Στο παιδί μου ο Διιτρέφης (126) τόσα έ δ ω κ ε φ τ ε ρ ά
 με τα λόγια, όπου τέχνη τώρ' απέκτησε μεγάλη
 για την ιππασία»· κι' άλλος είπε πως του γυιού του πάλι
 το μυαλό πήρε φ τ ε ρ ό,
 και πετά στην τραγωδία.

 ΣΥΚΟΦΑΝΤΗΣ
 Με τους λόγους [απορώ]
 πως φτερά στο νου φυτρώνουν.

 ΠΕΙΣΘΕΤΑΙΡΟΣ
 Ναι τα λόγια τον υψώνουν
 και του δίνουν περηφάνεια. Νά και τώρα μια φορά
 και 'ς εσένα θα προσφέρω με τα λόγια μου φτερά,
 και, συμφώνως με το νόμο,
 να τραβάς τον ίσιο δρόμο.

 ΣΥΚΟΦΑΝΤΗΣ
 Μα δεν θέλω.

 ΠΕΙΣΘΕΤΑΙΡΟΣ
 Θα το κάμης.

 ΣΥΚΟΦΑΝΤΗΣ
 Η γενηά μου είνε μια
 πούχει τη συκοφαντία πατρική κληρονομιά,
 κι' αίσχος τούτο θα της κάμη.
 Βάλε μου φτερά στη ράχη γερακιού ή ανεμογάμη,
 για να προσκαλώ τους ξένους, κι' όταν τους κατηγορώ,
 να ξαναγυρίζω, κ' έτσι να μη χάνω τον καιρό.

 ΠΕΙΣΘΕΤΑΙΡΟΣ
 Τώρα σε καταλαβαίνω·
 θέλεις δηλαδή πριν φθάσης να δικάζουνε τον ξένο.

 ΣΥΚΟΦΑΝΤΗΣ
 Τώχεις νοιώση μια χαρά!

 ΠΕΙΣΘΕΤΑΙΡΟΣ
 Κι' όταν θάρχεται ο ξένος, τότε συ με τα φτερά
 θα ξαναπετάς κει κάτου
 να βουτάς τα χρήματά του.

 ΣΥΚΟΦΑΝΤΗΣ
 Τι ωραία που τα ξέρεις!
 ούτε πρέπει από τη σβούρα τίποτε να διαφέρης.

 ΠΕΙΣΘΕΤΑΙΡΟΣ
 Τι σημαίν' η σβούρα πούπες νοιώθω τώρα καθαρά·
 έχω τα ωραία τούτα κερκυραίικα φτερά. (127)

_(Τον μαστιγώνει)_

 ΣΥΚΟΦΑΝΤΗΣ
 Αχ!.. αλλοί!.. τι συφορά;.

 ΠΕΙΣΘΕΤΑΙΡΟΣ
 Όχι, βρε· έχω φτερά
 κι' από σήμερα θ' αρχίσης
 σαν τη σβούρα να γυρίσης.

_(Τον δέρει)_

 ΣΥΚΟΦΑΝΤΗΣ
 Συφορά κ' αλλοίμονό μου!

 ΠΕΙΣΘΕΤΑΙΡΟΣ
 Δεν πετάς από δω πέρα
 και να πας εκεί που ο λίβας θα σε ψήνη νύχτα μέρα;
 Φύγε, κακό χρόνο νάχης! γιατί μ' όσα εδώ θα πάθης
 πονηροστρεψοδικίες περισσότερες θα μάθης!

_(τον αποδιώκει διά ραβδισμών, επανερχόμενος δε αποτείνεται προς τον
παρευρισκόμενον υπηρέτην : )_

 Ας τραβούμε τώρα δρόμο·
 πάρ' και τα φτερά στον ώμο.

_(Ο υπηρέτης λαμβάνει τα καλάθια με τα φτερά και απέρχεται μετά του
Πεισθεταίρου).-

 ΑΥΛΑΙΑ




 ΜΕΡΟΣ ΠΕΜΠΤΟΝ




 ΣΚΗΝΗ Α'.



 ΧΟΡΟΣ
 Μ' όσες φορές ανοίξαμε φτερά
 και επετάξαμε στην κάθε χώρα,
 πολλά καινούργια είδαμε ως τώρα
 ιεράματα, θαυμαστά και φοβερά.
 Φυτρώνει στην Καρδία (128) πάρα κάτου
 ξετοπισμένο κάποιο δένδρο άλλο.
 Κλεώνυμον το λενε τώνομά του,
 κ' είν' άχρηστο, δειλό, κ' όμως μεγάλο.
 Όταν η άνοιξι πως ήλθε δείχνη
 συκοφαντίες πάντοτε βλαστάνει,
 κι' όταν το κρύο του χειμώνα πιάνη
 πετάει ασπίδες και τα φύλλα ρίχνει.
 Ακόμη παρά πέρα είδα τόπους
 απ' τη μεριά που το σκοτάδι βγαίνει·
 από λυχνάρια είν' ερημωμένοι
 κ' οι ήρωες συζούν με τους ανθρώπους·
 τρώνε μαζύ στο ίδιο το τραπέζι
 όλες της ώρες, έξω από το βράδυ,
 γιατί η νύχτα η σκοτεινή δεν παίζει,
 και ήρωες δεν βρίσκεις στο σκοτάδι.
 Κι' αν ίσως σε θνητόν κανένα λάχη
 ο ήρωας Ορέστης (129) να τον πιάση,
 θα φάη ξυλοφόρτωμα στη ράχη
 και κάθε ρουχαλάκι του θα χάση.

_(Εισέρχεται εν σπουδή ο Προμηθεύς, με την κεφαλήν κεκαλυμμένην και
κρατών σκιάδιον)_



ΣΚΗΝΗ Β'.



ΧΟΡΟΣ — ΠΡΟΜΗΘΕΥΣ και μετά μικρόν ΠΕΙΣΘΕΤΑΙΡΟΣ [ή Ευελπίδης]

 ΠΡΟΜΗΘΕΥΣ _(έμφοβος)_
 Αν με ιδή ο Ζευς, θα πάθω συφορά πολύ μεγάλη.
 Ο Πεισθέταιρος πού είνε;

 ΠΕΙΣΘΕΤΑΙΡΟΣ
_(εισερχόμενος μετά του Ευελπίδου)_

 Ω, ω! τ' είνε τούτος πάλι,
 και γιατί έχει τα μούτρα έτσι δα κουκουλωμένα;

 ΠΡΟΜΗΘΕΥΣ
 Από πίσω μου να τρέχη βλέπετε θεό κανένα;

 ΠΕΙΣΘΕΤΑΙΡΟΣ
 Όχι, όχι· συ ποιος είσαι;

 ΠΡΟΜΗΘΕΥΣ
 Τι ώρα είνε; [ποιός να ξέρη;]

 ΠΕΙΣΘΕΤΑΙΡΟΣ
 Τι ώρα είνε; τώρα μόλις πέρασε το μεσημέρι.
 Μα ποιος είσαι συ, για πε μου.

 ΠΡΟΜΗΘΕΥΣ
 Εινε τάχα περασμένο
 δειλινό, ή και πειο βράδυ;

 ΠΕΙΣΘΕΤΑΙΡΟΣ _(ή Ευελπίδης)_
 Ω τι πράμα σιχαμένο!

 ΠΡΟΜΗΘΕΥΣ
 Και ο Ζευς τι κάνει τώρα; φέρνει σύγνεφα βαριά
 ή μην είνε ξαστεριά;

 ΠΕΙΣΘΕΤΑΙΡΟΣ _(δέρων αυτόν).-
 Νά λοιπόν και συ να κλάψης.

 ΠΡΟΜΗΘΕΥΣ
 Σαν αρχίζεις τέτοιο πράμα,
 ξεσκεπάζομ' εν τω άμα.

_(Αποκαλύπτεται)_

 ΠΕΙΣΘΕΤΑΙΡΟΣ
 Φίλτατέ μου Προμηθέα!

 ΠΡΟΜΗΘΕΥΣ
 Σώπα, σώπα! μη φωνάζης!

 ΠΕΙΣΘΕΤΑΙΡΟΣ
 Τι συμβαίνει;

 ΠΡΟΜΗΘΕΥΣ
 Τώνομά μου απ' το στόμα σου μη βγάζης
 αν με ιδή ο Ζευς δω κάτω, θα με κάμης να χαθώ·
 κ' όσα πράματα συμβαίνουν για να σου διηγηθώ,
 παρ' ευθύς αυτό το σκιάδι κ' έλα κάμε μου τη χάρι
 σκέπασε μ' ευθύς, το μάτι των θεών να μη με πάρη.

 ΠΕΙΣΘΕΤΑΙΡΟΣ
 Μωρέ πως αυτό το σκέφθης!
 [κ' αφού είσαι Προμηθέας] σαν καλα το π ρ ο μ η θ ε ύ θ η ς! (130)
 Έλα, τρύπωσ' από κάτω, η ψυχή σου να θαρρέψη.

_(Ο Προμηθεύς κρύπτεται υπό το σκιάδιον, το οποίον κρατεί ο
Πεισθέταιρος·)_

 ΠΡΟΜΗΘΕΥΣ
 Άκουσε.

 ΠΕΙΣΘΕΤΑΙΡΟΣ
 Ακούω, λέγε.

 ΠΡΟΜΗΘΕΥΣ
 Πάει, τον έχεις καταστρέψη
 συ τον Δία.

 ΠΕΙΣΘΕΤΑΙΡΟΣ
 Από πότε;

 ΠΡΟΜΗΘΕΥΣ
 Απ' την ώρα που εδώ πέρα
 κατοικείτε τον αγέρα·
 στους θεούς δεν θυσιάζουν και η κνίσα απ' τα μεριά
 των σφαχτών δεν ανεβαίνει στη δική μας τη μεριά,
 κι' όπως στων Θεσμοφορίων (131) τη γιορτή, χωρίς θυσίες,
 την περνάμε με νηστείες.
 Και οι βάρβαροι θεοί
 σκούζουν όλοι πεινασμένοι σαν να είν' Ιλλυριοί, (132)
 και θα κάνουν εκστρατεία,
 από πάνω από τον Δία,
 τα εμπορικά [του] αν ίσως δεν ανοίξη τα κλεισμένα,
 που τουλάχιστον να μπάζουν σπλάχνα μέσα τους κομμένα.

 ΠΕΙΣΘΕΤΑΙΡΟΣ
 Μα για στάσου, από πάνω στο δικό σας το κεφάλι,
 είνε κ' άλλοι θεοί πάλι
 βαρβάροι;

 ΠΡΟΜΗΘΕΥΣ
 Και μπορεί τάχα να μην είνε τέτοια είδη,
 που οι πρόγονοι κει επάνω βρίσκονται του Εξηκεστίδη; (133)

 ΠΕΙΣΘΕΤΑΙΡΟΣ
 Και για πες μου, πως τους λένε;

 ΠΡΟΜΗΘΕΥΣ
 Α, ποιό είνε τώνομά τους;
 Τριβαλλούς εκεί τους λένε [τους βαρβάρους αθανάτους].

 ΠΕΙΣΘΕΤΑΙΡΟΣ
 Τ ρ ι β α λ λ ο ύ ς; καταλαβαίνω·
 "θα σου τ ρ ί ψ ω την κασσίδα» (134) είνε από κει βγαλμένο.

 ΠΡΟΜΗΘΕΥΣ
 Ακριβώς. Ακουσε τώρα που στο λέω καθαρά:
 για να συμφιλιωθήτε αν έλθουν καμμιά φορά
 από του Διός το μέρος κι' απ' των Τριβαλλών επίσης,
 πούν' ακόμα παρά πάνω, συ να μη τους συμφωνήσης,
 αν ο Ζευς την εξουσία [που κατέχει τη μεγάλη ]
 στα πουλιά δεν δώση πάλι,
 κι' αν δεν δώση για γυναίκα την Βασίλεια (135) 'ς εσένα.

 ΠΕΙΣΘΕΤΑΙΡΟΣ
 Η Βασίλεια τι' είνε;

 ΠΡΟΜΗΘΕΥΣ
 Είνε ώμορφη παρθένα
 που κρατεί τ' αστροπελέκια του Διός μονάχα εκείνη,
 κ' όλα τάλλα: σωφροσύνη,
 καλή θέλησι, την τάξι, του ναυστάθμου τα ταμεία,
 τα τριώβολα που έχει, και την κάθε κοροϊδεία!

 ΠΕΙΣΘΕΤΑΙΡΟΣ
 Βρε τι λες! και όλα τούτα τα φυλάει μόνο εκείνη;

 ΠΡΟΜΗΘΕΥΣ
 Σου το είπα· κ' αν την πάρης, 'ς όλ' αφέντης θάχης γίνη!.
 Να, γι' αυτό ήλθα δω κάτω να στους μάθω αυτούς τους τρόπους,
 γιατί, βλέπεις, πάντα ήμουν ευεργέτης στους ανθρώπους ((136).

 ΠΕΙΣΘΕΤΑΙΡΟΣ _(ή ΕΥΕΛΠΙΔΗΣ)_
 Βέβαια· 'ς εσέ χρωστούμε των θεών το πυρ, γι' αυτό
 τρώμε τώρα και ψητό.

 ΠΡΟΜΗΘΕΥΣ
 Τους σιχαίνομαι, το ξέρεις.

 ΠΕΙΣΘΕΤΑΙΡΟΣ
 Και για τούτο μισητός
 είσαι πάντοτε 'ς εκείνους.

 ΠΡΟΜΗΘΕΥΣ
 Είμαι Τίμωνας (137) σωστός.
 Πρέπει όμως να γυρίσω [δίχως τον καιρό να χάνω]·
 φέρ' το σκιάδι μου, αν τύχη και με πάρη από πάνω
 του Διός το μάτι έτσι, να θαρρή πως κανηφόρον
 ακολούθησα καμμίαν [στης Παλλάδος την πομπή]. (138)

 ΠΕΙΣΘΕΤΑΙΡΟΣ _(προσφέρων μικρόν σκίμποδα)_
 Πάρ' και το σκαμνάκι τούτο [στο κεφάλι σου να μπη]
 να σε ιδή και σ κ α μ ν η φ ό ρ ο ν! (139)

_(Τοποθετεί τον σκίμποδα επί της κεφαλής του Προμηθέως, ο οποίος
απέρχεται μετά του Πεισθεταίρου — και του Ευελπίδου. — )_



ΣΚΗΝΗ Γ’.



 ΧΟΡΟΣ
 Κοντά στους Ισκιοπόδαρους (140) μια λίμν' είν' απλωμένη,
 που ο Σωκράτης άλουστος με της ψυχές πηγαίνει.
 Επήγ' εκεί κ' ο Πείσανδρος (141) με την επιθυμία
 να ιδή ψυχή καμμία,
 που τη δική του ζωντανή την έχασε [σε μάχη]
 [κι' όλοι τον είδαν νάχη]
 ένα χαμηλοπρόβατο σφαχτό, που το θυσίασε
 και έφυγε σαν Οδυσσεύς και πεια δεν επλησίασε·
 και του καμηλοαίματος τη μυρουδιά ρουφώντας
 από τον άδη η νυχτερίδ' ανέβη ο Χαιρεφώντας. (142)

_(Εισέρχεται ο Ποσειδών, ο Ηρακλής και ο Τριβαλλός)._



ΣΚΗΝΗ Δ'.



ΧΟΡΟΣ — -ΠΟΣΕΙΔΩΝ — ΗΡΑΚΛΗΣ — -ΤΡΙΒΑΛΛΟΣ και μετ' ολίγον ΠΕΙΣΘΕΤΑΙΡΟΣ και
ΕΥΕΛΠΙΔΗΣ

 ΠΟΣΕΙΔΩΝ
 Της Νεφελοκοκκυγίας η ωνομασμένη πόλι,
 που ερχόμαστε για πρέσβεις, νά τη! είνε τούτη όλη
 όπου βλέπουμ' εδώ πέρα.

_(Προς τον Τριβαλλόν, ο οποίος οσφραίνεται γύρωθεν)_

 Ε! τι κάνεις συ; για στάσου
 από το ζερβί το μέρος κούμπωσες το φόρεμά σου;
 δεξιά δεν το γυρίζεις; τ' είσαι, βρε δυστυχισμένε;
 μήπως τάχα Λαισποδία (143) [στραβοπόδαρο] σε λένε;
 Η δημοκρατία, κύττα! κύττα που μας καταντά!
 πρέσβυ να χειροτονήσουν οι θεοί κι' αυτόν κοντά!

_(Ο Τριβαλλός, μηδέν εννοών, στρέφεται εδώ και εκεί ο Ποσειδών τον
κρατεί αποτόμως)._

 Μην κουνιέσαι, λέω, σκάσε! [γιατί μέσ' στον ουρανό]
 βάρβαρον θεό δεν είδα από σένα πιό τρανό.
 — Τι θα κάνουμ' Ηρακλή μου;

 ΗΡΑΚΛΗΣ
 Άκουσε το: εάν τύχη
 και βρεθή μπροστά μου εκείνος που μας έφραξε με τείχη
 σου το λέω : θα τον πνίξω [κ' όπως θέλουν ας τον λένε].

 ΠΟΣΕΙΔΩΝ
 Στάσου, βρε ευλογημένε!
 μας εκλέξανε για πρέσβεις και μας έστειλαν εδώ
 για ειρήνη.

 ΗΡΑΚΛΗΣ
 Θα τον πνίξω δυο φορές, σαν τον ιδώ.

 ΠΕΙΣΘΕΤΑΙΡΟΣ

_(εισέρχεται, προσποιούμενος ότι δεν προσέχει εις τους παρόντας και
λέγει εμφατικώς προς τον ακολουθούντα αυτόν Ευελπίδην :)_

 — Πάρε συ για το φαΐ μας τα μυρουδικά στο χέρι•
 — πάρε συ τον τυροτρίφτη· άλλος το τυρί να φέρη,
 κι' ας τρέξη άλλος πάλι
 τη φωτιά να πάη να βάλη.

_(Οι θεοί παρατηρούν αλλήλους με έκφρασιν λαιμαργίας και πείνης)._

 ΠΟΣΕΙΔΩΝ_(προχωρών και υποκλίνων)_
 Τρεις θεοί εδώ μιλούμε
 και τον άνδρα χαιρετούμε.

 ΠΕΙΣΘΕΤΑΙΡΟΣ
 θα ξύσω τα μυρουδικά.

 ΠΟΣΕΙΔΩΝ
 Τι κρέατα 'ν' αυτά;

 ΠΕΙΣΘΕΤΑΙΡΟΣ
 Αυτά; Πουλιά επαναστατικά
 που τα καταδικάσανε τα όρνεια τα δημοτικά
 γιατί επαναστατήσανε.

 ΗΡΑΚΛΗΣ
 Γιατί με τα μυρουδικά
 τα περιχείς;

 ΠΕΙΣΘΕΤΑΙΡΟΣ _(προσποιούμενος έκπληξιν)_
 Ω Ηρακλή! καλώς τον! Τι συμβαίνει;

 ΠΟΣΕΙΔΩΝ
 Πρέσβεις 'ς εσένα ήλθαμεν απ' τους θεούς σταλμένοι
 να παύση αυτός ο πόλεμος.

 ΠΕΙΣΘΕΤΑΙΡΟΣ
_(στρέφων τα νώτα και αποτεινόμενος προς τον υπηρέτην)_

 Λάδι, μωρέ, δεν έχει
 το λαδικό;

 ΗΡΑΚΛΗΣ
 Πολύ σωστά· πρέπει παχύ να τρέχη
 το λίπος από τα πουλιά.

 ΠΟΣΕΙΔΩΝ
 [Ακούστε με κ' εμένα]:
 κέρδος από τον πόλεμο δεν έχουμε κανένα·
 μ' αν γίνετε με τους θεούς και με τον Δία φίλοι,
 στους βάλτους σας πολύ νερό βροχήσιο θα σας στείλη,
 και θα περνά γαλήνια η κάθε σας ημέρα·
 γι' αυτό και πληρεξούσιοι εφθάσαμ' εδώ πέρα.

 ΠΕΙΣΘΕΤΑΙΡΟΣ
 Εμείς δεν πρωταρχίσαμε τον πόλεμο μαζύ σας·
 μ' αν ην' η θέλησί σας
 τώρα σπονδή θα γίνη,
 αν να τα πάμε θέλετε με τη δικαιοσύνη.
 Νά, τούτο είν' το δίκηο μας : Ο Ζευς πρέπει ν' αφήση
 κάθε αρχή, και στα πουλιά να την ξαναγυρίση·
 έτσι κ' η συμφιλίωσι θα πάη με το καλό,
 και στο τραπέζι τούτο εδώ τους πρέσβεις προσκαλώ.

 ΗΡΑΚΛΗΣ
 [Για το τραπέζι εμίλησε;] αυτό αρκεί 'ς εμένα :
 Ψηφίζω.

 ΠΟΣΕΙΔΩΝ
 Τ' είπες, δύστυχε; τάχεις λοιπόν χαμένα,
 κ' η λιχουδιά σε δέρνει;
 ποιός γυιός απ' τον πατέρα του την εξουσία παίρνει;

 ΠΕΙΣΘΕΤΑΙΡΟΣ
 Τι λες! αλήθεια; κι' από που θάχετε τέτοια χάρι
 σαν έχουν κάτω τα πουλιά την εξουσία πάρη;
 Νά, δεν κυττάτε τώρα
 όπου κρυμμένοι άνθρωποι στης γης την κάθε χώρα,
 σκύφτουνε και σας κάνουνε σωστή επιορκία;
 Και όμως, αν με τα πουλιά κάνετε συμμαχία,
 στον Δία και στον κόρακα όρκο κανείς αν κάνη
 κ' επιορκή, ο κόρακας το μάτι θα του βγάνη.

 ΠΟΣΕΙΔΩΝ
 Ώ, μα τον Ποσειδώνα! ναι, τα λες πολύ καλά.

 ΗΡΑΚΛΗΣ
 Έτσι μου φαίνεται κ' εμέ.

 ΠΟΣΕΙΔΩΝ _(προς τον Τριβαλλόν)_
 Τι λες και συ, [κρεμανταλά];

 ΤΡΙΒΑΛΛΟΣ
 «Ναβαισατρού» (144)

 ΠΕΙΣΘΕΤΑΙΡΟΣ
 Νά, βλέπετε; Κι' αυτός το παραδέχεται.
 Μα τώρα, [για προσέχετε]
 ν' ακούσετε κ' έν' άλλο,
 που θα πιτύχετ' απο μας, καλό πολύ μεγάλο :
 Αν άνθρωπο, υποσχεθή 'ς ένα θεό θυσία,
 και ύστερα την αρνηθή από φιλαργυρία
 και λέγοντας πως ο θεός την κάκια δεν βαστάει,
 εμείς θα το πληρώνουμε αυτό που θα χρωστάη.

 ΠΟΣΕΙΔΩΝ
 Και με ποιόν τρόπον; για να ιδώ.

 ΠΕΙΣΘΕΤΑΙΡΟΣ
 Όταν ο άνθρωπος αυτός
 τα χρήματά του θα μετρά, ή και θα κάθεται γδυτός
 μέσ' στο λουτρό, απάνω του θα πέφτη ένα ξεφτέρι
 και δυο αρνιών αντίτιμο θ' αρπάζη να σας φέρη.

 ΗΡΑΚΛΗΣ
 Εγώ λοιπόν απ' όλους σας ψηφίζω πρώτα-πρώτα
 να ξαναπάρουν τα πουλιά την εξουσία.

 ΠΟΣΕΙΔΩΝ
 Ρώτα
 να ιδής τι λέει κ' ο Τριβαλλός.

 ΗΡΑΚΛΗΣ _(προς τον Τριβαλλόν)_
 Τι λες εσύ; βρε βλάκα;
 ξαναγκαρύζεις μια φοράν ακόμη, αι;

 ΤΡΙΒΑΛΛΟΣ
 «Σαυνάκα
 βακταρικρούσα»

 ΗΡΑΚΛΗΣ _(προς τον Ποσειδώνα)_
 Δέχεται και κάτι παραπάνω.

 ΠΟΣΕΙΔΩΝ
 'Σαν είσθε σύμφωνοι εσείς, κ' εγώ το ίδιο κάνω.

 ΗΡΑΚΛΗΣ _(προς τον Πεισθέταιρον)_
 Κ' εγώ μαζύ σου συμφωνώ
 εσύ να πάρης την αρχή από τον ουρανό.

 ΠΕΙΣΘΕΤΑΙΡΟΣ
 Μα το θεό, θυμήθηκα κι' αυτό: όταν στο Δία
 θα παραδώσω μια φορά την Ήρα για συμβία,
 [θάνε συμφωνημένα]
 να δώση τη Βασίλεια την κόρη του 'ς εμένα.

 ΠΟΣΕΙΔΩΝ _(ειρωνικώς)_
 Χεμ! τότε η ευγένεια σου φιλίωσι δε θέλει — -

_(Προς τους λοιπούς)_

 και πάμε στη δουλίτσα μας.

_(Στρέφεται να φύγη)_

 ΠΕΙΣΘΕΤΑΙΡΟΣ
 Κ' εμένα δεν με μέλει,

_(Προς τα παρασκήνια)_

 — Μάγερα! φτιάσε πειο γλυκειά τη σάλτσα σου ακόμα.

 ΗΡΑΚΛΗΣ
 Ευλογημένε Ποσειδών, πώχεις κ' άνθρώπου στόμα,
 για μια γυναίκα σήμερα εμείς θα πολεμήσουμε;
 πού πας;

 ΠΟΣΕΙΔΩΝ
 Και τι θα κάνουμε λοιπόν;

 ΗΡΑΚΛΗΣ
 Να συμφωνήσουμε.

 ΠΟΣΕΙΔΩΝ
 Φτωχέ! σε κοροϊδεύουνε· δεν τώχεις καταλάβη;
 μ' αυτά που θέλεις γίνεται στον εαυτό σου βλάβη•
 γιατί, όταν πεθάνη ο Ζευς και του αρπάξουν τούτοι
 το σκήπτρο, συ θάσαι φτωχός· το χρήμα και τα πλούτη
 -θάναι δικά σου, μια φορά που ο Ζευς θενά πεθάνη.

 ΠΕΙΣΘΕΤΑΙΡΟΣ
 Αλλοίμονο και τρις αλλοί! σοφίσματα που βγάνει!

_(Προς τον Ηρακλέα, λαμβάνων αυτόν ιδιαιτέρως)_

 Για έλα τώρα πειο κοντά, που έχω κάτι να σου ειπώ.

_(Κατ' ιδίαν προς αυτόν)_

 Ο θειός σου σε φούσκωσε ραδιουργίες, πω, πω, πω!
 συ είσαι νόθο του παιδί, και λέει ρητά ο νόμος
 πως ούτε 'ς ένα τόσο δα δεν θάσαι κληρονόμος. (145)

 ΗΡΑΚΛΗΣ
 Νόθος εγώ! τι λες;

 ΠΕΙΣΘΕΤΑΙΡΟΣ
 -Εσύ· από γυναίκα ξένη
 σ' εγέννησε. Κ' η Αθηνά δεν είνε γεννημένη
 από τον Δία; τίποτα για κείνη δεν θ' αφήσουνε
 τα γνήσια ταδέλφια της, που θα κληρονομήσουνε.

 ΗΡΑΚΛΗΣ
 Μα πώς; κιάν ο πατέρας μου, πεθαίνοντας, θελήση
 'ς εμέ, το νόθο του το γυιό, τα χρήματα ν' αφήση;

 ΠΕΙΣΘΕΤΑΙΡΟΣ
 Το εμποδίζει όμως
 το πράμ' αυτό ο νόμος.
 Πρώτος κ' αυτός ο Ποσειδών, που σ' ερεθίζει τώρα,
 θα σου ζητή τα χρήματα από την ίδιαν ώρα,
 και θα σου λέη γνήσιος πως είνε αδελφός.
 Ο Σόλων 'ς ένα νόμο του το λέει κ' αυτό σαφώς :
 «Ο νόθος δεν έχει καμμιά
 μερίδα στην κληρονομιά
 μπροστά στα γνήσια παιδιά· κ' αν γνήσιος δεν είν κανείς,
 τα παίρνουνε τα χρήματα οι πειο στενοί οι συγγενείς».

 ΗΡΑΚΛΗΣ
 Ώστ' από του πατέρα μου τα χρήματα, για μένα
 δεν θ' απομείνη δηλαδή μερίδιο κανένα;

 ΠΕΙΣΘΕΤΑΙΡΟΣ
 Ναι, μα τον Δία, τίποτε. Μα πες μου έτσι σ' άφησε
 ως τώρα ο πατέρας σου; δεν σ' επολιτογράφησε;

 ΗΡΑΚΛΗΣ
 Ακόμα· και μου φάνηκε παράξενον ως τώρα...

_(βλέπει, αγρίως προς τον ουρανόν).-

 ΠΕΙΣΘΕΤΑΙΡΟΣ
 Τι χάσκεις, βλέποντας με οργή την πατρική σου χώρα;
 [Άκου και τούτο ακόμα :]
 να μείνης αν παραδεχθής με το δικό μας κόμμα,
 εγώ σε κάνω βασιληά,
 και θα τηλώνης την κοιλιά
 με των πουλιών τα γάλα.

 ΗΡΑΚΛΗΣ
 Εγώ τα βρίσκω όλ' αυτά τα δίκηα σου μεγάλα,
 κι' αυτήν την κόρη που ζητείς, εγώ στην παραδίνω.

_(προς τον Ποσειδώνα)_

 Και συ τι λες;

 ΠΟΣΕΙΔΩΝ
 Δεν δέχομαι· την ψήφο μου δεν δίνω.

 ΠΕΙΣΘΕΤΑΙΡΟΣ
 E, τώρα η απόφασις απέμεινε στον Τριβαλλό.

_(Προς τον Τριβαλλόν)_

 Και συ, τι λες, [ παρακαλώ;]

 ΠΟΣΕΙΔΩΝ
 Ω μ ό ρ φ α ι ν α - κ ο ρ ί τ σ α ι ν α - μ ε γ ά λ α - β α σ ι λ η ά -
 τ ο - δ ί ν ω - σ τ ο - π ο υ λ ι ά. (146)

 ΗΡΑΚΛΗΣ
 Την παραδίνει λέει κ' αυτός.

 ΠΟΣΕΙΔΩΝ
 Δεν είπε αυτό που λες·
 αν τέτοιο πράμα ήθελε, θάκανε πηδησιές πολλές
 και τσίρι-τσίρι θάλεγε σαν χελιδόνι.

 ΠΕΙΣΘΕΤΑΙΡΟΣ
 [Στάσου!
 στα λόγια τα δικά σου]
 και τούτος είνε σύμφωνος· κ' αυτός την κόρη εκείνη
 στα χελιδόνια δίνει.

 ΠΟΣΕΙΔΩΝ
 Τι να σου ειπώ, που τάχετε μαζύ συμφωνημένα,
 κ' εγίνατ' όλοι ένα·
 και τώρα αφού σύμφωνοι θελήσατε να μείνετε,
 εγώ δεν λέω τίποτε.

 ΗΡΑΚΛΗΣ _(προς τον Πεισθέταιρον)_
 Ότι μας είπες γίνεται.
 Έλα λοιπόν, πάμε μαζύ στον ουρανό τρεχάλα
 την κόρη τη Βασίλεια να πάρης κι' όλα τάλλα.

 ΠΕΙΣΘΕΤΑΙΡΟΣ
_(δεικνύων τα σφαγμένα πτηνά).-

 Ώστε και τούτα τα πουλιά έγκαιρα τάχα σφάξη
 για το τραπέζι, που απαιτεί του γάμου μου η τάξι.

 ΗΡΑΚΛΗΣ
 E, τώρα σεις πηγαίνετε· εγώ θα μείνω πίσω
 ετούτα εδώ τα κρέατα να κάτσω να τα ψήσω.

 ΠΟΣΕΙΔΩΝ
 Να ψήσης συ τα κρέατα, κ' εμείς να πάμε μόνοι!
 Πολύ μεγάλη λιχουδιά το πράμα φανερώνει.

 ΗΡΑΚΛΗΣ
 Μα έτσι, όπως κρίνω...
 τι να σου ειπώ; καλήτερα μου φαίνεται να μείνω.

 ΠΕΙΣΘΕΤΑΙΡΟΣ
 Ας έλθη ένας κοντά μου
 για να μου φέρη γρήγορα το φόρεμα του γάμου.

_(Εξέρχεται ακολουθούμενος υπό του Ευελπίδου Ποσειδώνος, Ηρακλέους και
Τριβαλλού)._



ΣΚΗΝΗ Ε'.



 ΧΟΡΟΣ
 Στας Φανάς (147) κοντά, που βγαίνει της Κλεψύδρας (148) το νερό,
 το γλωσσοθρεμμένο γένος βρίσκεται το πονηρό,
 όπου σπέρνουν και θερίζουν και τρυγάνε με της γλώσσες
 οι συκοφαντίες τόσες.
 Φίλιππ' είνε και Γοργίαι, (149) γέννημα βαρβάρου γένους,
 κ' έτσι από τους Φιλίππους τούτους τους γλωσσοθρεμμένους
 εις της Αττικής τη χώρα,
 [όταν κάνουνε θυσίες], κόβουνε της γλώσσες τώρα
 κ' απ' τα σπλάγχνα της χωρίζουν
 [που κ' εκείνα τα βρωμίζουν!]

_(Εισέρχεται ο Αγγελος Γ')_



ΣΚΗΝΗ ς'.



ΧΟΡΟΣ — ΑΓΓΕΛΟΣ Γ'

 ΑΓΓΕΛΟΣ Γ'
 Ω γένος απερίγραπτο και τρισμακαρισμένο,
 καλότυχα πουλιά!
 στα ευτυχισμένα μέρη σας τώρα τον νηοφερμένο
 δεχθήτε βασιληά.
 Τέτοιος προβάλλει, που κανείς τη λάμψι του ως τώρα
 δεν θάχε ιδωμένη
 σε άστρο μυριοφώτιστο, στων ουρανών τη χώρα
 τη χρυσοφωτισμένη.
 Στο χέρι κεραυνό κρατεί, σαγίτα φτερωμένη
 κ' έχει γυναίκα συντροφιά,
 που η λάμψις η μακρόλαμπη του ήλιου δεν της βγαίνει
 στην αμολόγητη ωμορφιά.
 Άφραστες χύνοντ' ευωδιές από τα βάθη τουρανού —
 ώ τι ωραίο πράμα!
 κ' η αύρες παιγνιδίζουνε με της πλεξίδες του καπνού
 που αφίνει το θυμίαμα.
 Νά τος, που έφθασεν εδώ' ας ανοιχθή ακόμα
 γι' αυτόν το καλορροίζικο και θείο της Μούσας στόμα.

 ΧΟΡΟΣ
 Ανάβαινε και κάνε τόπο,
 άλλαξε θέσι, άλλαξε τρόπο,
 και πέτα. γύρω, πουν' ενωμένοι
 ευτυχισμένος μ'ευτυχισμένη!
 Ω, ω! τι νηάτα! ώ, ω! τι κάλλη!
 σου κάνουμ' όλοι
 δόξα μεγάλη,
 με τέτοιο γάμο 'ς αυτήν την πόλι!
 Μεγάλη τύχη τον περιμένει
 τον άνδρ' αυτόν
 από τα γένη
 των φτερωτών
 Ψάλετε γάμου τραγούδια χίλια
 στον άνδρα τούτον και στη Βασίλεια.

_(Ημίχορος)_

 Τέτοια τραγούδια εκοίμισαν σε περασμένο χρόνο
 την Ήρα την Ολύμπια μέσ' στου Διός την αγκαλιά,
 θεών μεγάλου βασιληά
 με τον ψηλό το θρόνο.
 Υμέναιε! Υμέναιε! — Κι' ο Έρωτας παρέκει
 στους δυο τους παραστέκει, (150)
 ο χρυσοφτέρωτος θεός,
 που των αλόγων τα λουριά τα ελαστικά τραβούσε
 κ' ως μάρτυρας περνούσε.
 — Υμέναιε! υμέναιε! — στους γάμους Ήρας και Διός!

_(Βρονταί και αστραπαί. Εισέρχεται ο Πεισθέταιρος περιβεβλημένος
πορφύραν- — άνωθεν του πτερώματος — οδηγών την Βασίλειαν διά της δεξιάς και
εις την αριστεράν κρατών κεραυνούς. Ακολουθεί και ο Ευελπίδης)._



ΣΚΗΝΗ Γ’.



ΠΕΙΣΘΕΤΑΙΡΟΣ - (ΒΑΣΙΛΕΙΑ) και οι ανωτέρω.

 ΠΕΙΣΘΕΤΑΙΡΟΣ
 Οι ύμνοι μ' ευχαρίστησαν και τα τραγούδια τα πολλά
 κ' αυτά τα λόγια τα καλά.
 Έλα, μιαν ωδή καλή
 για το βρόντημά μου πες,
 που η γη το αντιλαλεί,
 ψάλε και της φλογισμένες του Διός της αστραπές,
 κ' ύμνους ο καθείς ας πλέκη
 στο λαμπρό το αστροπελέκι.

 ΧΟΡΟΣ
 'Ω φως της αστραπής τρανό και χρυσωμένο!
 ώ του Διός σπαθί, άφθαρτο, πυρωμένο!
 ώ συ, που αντιλαλείς και μέσ' στης γης το χώμα
 και φέρνεις τη βροχή, και συ βροντή ακόμα,
 oπού με σένα εδώ ταράζει τούτος τώρα
 της γης την κάθε χώρα.

_(Προς τον Πεισθέταιρον)_

 Κράτησε τώρα όλα αυτά να βασιλεύης μόνος σου,
 και την Βασίλεια του Διός για σύντροφο στο θρόνο σου.

 ΠΕΙΣΘΕΤΑΙΡΟΣ
 Τους γάμους μου γιορτάστε τώρα,
 σύντροφα γένη φτεροφόρα,
 στου Διός μέσα το παλάτι
 κ' εκεί στου γάμου το κρεββάτι.

_(Προς την Βασίλειαν)_

 Άπλωσ', ευτυχισμένη, με χαρά
 το χέρι σου [το τρυφερό],
 πιάσε με απ' τα δυο μου τα φτερά
 κ' έλα να στήσουμε χορό,
 κ' ελαφρά θα κατορθώνω
 στα ψηλά να σε σηκώνω.

_(Η Βασίλεια τον λαμβάνει, εκ της πτέρυγος και χορεύει μετ' αυτού, ενώ
ταυτοχρόνως συνοδεύουσι βρονταί και αστραπαί καθώς και τα ποικίλα
άσματα των πτηνών, όπως εις το τέλος της α' πράξεως)._

 ΧΟΡΟΣ
 Τραλαλά! εμπρός! Παιών!
 τραλαλά! τη Νίκη ψάλε!
 απ' τα γένη των θεών
 πειο λαμπρέ και πειο μεγάλε!

ΑΥΛΑΙΑ


Η Σειρά των Αρχαίων Ελλήνων Συγγραφέων των Εκδόσεων Φέξη, υπήρξεν ένας
σταθμός στα ελληνικά χρονικά. Για πρώτη φορά προσφερόταν συστηματικά
στο Ελληνικό αναγνωστικό κοινό, η αρχαία ελληνική σκέψη (ιστορία,
φιλοσοφία, ποίηση, δράμα, δικανικός και πολιτικός λόγος) σε
δημιουργικές μεταφορές της, από τους άριστους μεταφραστές του τόπου,
στην πιό σύγχρονη μορφή που πήρε, εξελισσόμενο, το γλωσσικό της όργανο.
Ο Όμηρος, οι Τραγικοί κι ο Αριστοφάνης, ο Ηρόδοτος, ο Θουκυδίδης, ο
Πλάτων, ο Ξενοφών, ο Αριστοτέλης, ο Θεόκριτος, ο Θεόφραστος, ο
Επίκτητος, ο Πλούταρχος, ο Λουκιανός κλπ προσφέρονται και σήμερα, στις
κλασικές πια μεταφράσεις των Πολυλά, Ραγκαβή, Μωραϊτίδη, Κονδυλάκη,
Ποριώτη, Γρυπάρη, Τανάγρα, Πολέμη, Καμπάνη, Καζαντζάκη Βάρναλη, Αυγέρη,
Βουτιερίδη, Ζερβού, Φιλαδελφέως, Τσοκόπουλου, Σιγούρου, Κ. Χρηστομάνου
κλπ. σε μια σύγχρονη σειρά εκδόσεων βιβλίου τσέπης, πράγμα που επίσης
γίνεται για πρώτη φορά, συστηματικά, στην Ελλάδα.

Η κωμωδία αυτή αποτελεί σάτιρα της πολιτικής και κοινωνικής διαφθοράς
και σκώμμα εναντίον των θεωριών για καινούργια πολιτεύματα. Ο μύθος
πλέκεται γύρω από δύο αθηναίους πολίτες που πάνε στα πουλιά για να
ιδρύσουν εκεί μια νέα πολιτεία.

Η ΒΙΒΛΙΟΘΗΚΗ ΦΕΞΗ ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ ΑΝΑΤΥΠΩΘΗΚΕ ΑΠΟ ΤΟ
ΧΡΗΜΑΤΙΣΤΗΡΙΟ ΤΟΥ ΒΙΒΛΙΟΥ.

ΑΘΗΝΑΙ, ΠΑΝΕΠΙΣΤΗΜΙΟΥ 36
ΘΕΣΣΑΛΟΝΙΚΗ, ΤΣΙΜΙΣΚΗ 61

1) Ο Εξηκεστίδης ήτο ξένος και είχε πολύ ταξιδεύσει, αναφέρεται δε
παρ' άλλοις και ως κιθαρωδός και πυθιονίκης.

2) «Ο πινακοπώλης Φιλοκράτης» : αντί του «Ορνεοπώλης», διότι τα πτηνά
επώλουν επί πινακίων.

3) Ο Τηρεύς, υιός του Άρεως και της νύμφης Βυστωνίδος, βασιλεύς της
Θράκης, ήλθεν εις βοήθειαν του βασιλέως της Αττικής Πανδίονος,
πολεμούντος κατά του Λαβδάκου. Νυμφευθείς εν Αθήναις την Πρόκνην,
θυγατέρα του Πανδίονος, εγέννησεν εξ αυτής τον Ίτυν. Μετά τινα όμως
χρόνον, αγαπήσας την αδελφήν της συζύγου του Φιλομήλαν, ητίμασεν αυτήν,
αποκόψασα κατόπιν την γλώσσάν της διά να μη προδώση το έγκλημά του.
Εκείνη όμως κατορθώσασα ν'ανακοινώση τούτο εις την αδελφήν της, διά
κοινής συμφωνίας έσφαξαν τον Ίτυν προς εκδίκησιν και τον παρέδωκαν εις
τον Τηρέα ως φαγητόν. Δια τα εγκλήματα ταύτα ετιμωρήθησαν αι μεν
γυναίκες μεταμορφωθείσαι εις Αηδόνα και Χελιδόνα, ο δε Τηρεύς εις Έποπα
(Τσαλαπετεινόν) καταδιώκοντα αυτάς. Τον Έποπα τούτον (Τηρέα) έρχονται
αναζητούντες οι ανωτέρω δύο Αθηναίοι.

4) Θαρρελλίδης : Αθηναίος διακωμωδούμενος ως μικρόσωμος.

5) Εννοεί τον Ακέστορα, τραγικόν ποιητήν, όστις εκαλείτο και Σάκκας,
ως ξένος· οι Σάκκαι ήσαν έθνος της Θράκης, ή κατ' άλλους νομαδικαί
φυλαί, διαιτώμεναι μεταξύ των ορέων Ιμάου και Παροπαμίσου εν Ασία.

6) Τα αναγκαιούντα διά την θυσίαν επί τη ιδρύσει νέας πόλεως.

7) Αναφέρει την Λιβύαν, ή ως βρίθουσαν ορνέων, ή διότι οι Λίβυες
εθεωρούντο βάρβαροι και δειλοί· η δευτέρα υπόθεσις είνε και η ορθότερα,
δικαιολογουμένη και υπό της πλαστής λέξεως «Υποδεδιώς» (φοβιτσάρης).

8) Εικάζεται ότι διά της λέξεως «φασιανικός» υπονοεί τους συκοφάντας.

9) Ενταύθα ο Αρ. παίζει με την λέξιν τ ρ ο χ ί λ ο ς, την οποίαν
λαμβάνει εκ της αφηγήσεως του πτηνού, τ ρ έ χ ο ν τ ο ς διά την
υπηρεσίαν του αυθέντου του, ήτοι: «ΤΡ. τρέχω.... τρέχω.... ΕΥΕΛ. Τ ρ ο
χ ί λ ο ς, ·όνις ουτοσί".

10) Εννοεί τον «Τηρέα» τραγωδίαν του Σοφοκλέους, εις την οποίαν ο
ποιητής επαρουσίασεν αυτόν και την Πρόκνην ως απωρνιθωμένους.

11) Οι ηλιασταί ήσαν δικασταί του μεγάλου εν Αθήναις δικαστηρίου της
Ηλιαίας, το οποίον έλαβε το όνομα τούτο, διότι οι δικασταί συνεδρίαζον
υπό τον Ήλιον.

12) Κραναός : αρχαίος βασιλεύς των Αθηνών, εξ ου και το παλαιόν όνομα
της πόλεως.

13) Ο Σκελλίας είχεν υιόν καλούμενον Αριστοκράτην, ο δε Ευελπίδης
παίζει με την λέξιν ενταύθα, προς μεγαλειτέραν έμφασιν του κατά των
αριστοκρατών μίσους του.

14) Πεποιημένη λέξις, σατυρίζουσα τους καλλωπιστάς

15) Εννοεί την Ευδαίμονα Αραβίαν.

16) Ναυς, μεταφέρουσα τους προσαγομένους εις δίκην. Κατά την εποχήν
εκείνην η Σαλαμινία είχεν αποσταλή εις Σικελίαν διά να επαναφέρη τον
Αλκιβιάδην, κατηγορούμενον επί ιεροσυλία. Η ναυς αύτη ήτο προωρισμένη
γενικώς διά την υπηρεσίαν της Δημοκρατίας, ενώ η Πάραλος διετίθετο
κυρίως διά τας θρησκευτικάς ανάγκας.

17) Πόλις της Πελοποννήσου πλησίον της Τριφυλίας· λέγεται, δε ότι
ωνομάσθη ούτως, ως ορεινή και καλυπτομένη από πέτρας ποικιλοχρώμους και
διαλεύκους, διδούσας εις αυτήν την όψιν λεπριώντος σώματος. Το κυρίως
όνομα της πόλεως είνε το Λέπρε(ι)ον ουδέτερον και ουχί αρσενικόν.

18) Τραγικός ποιητής λεπρός.

19) Παίζει με την λέξιν· ο Οπούντιος ήτο Αθηναίος οκνηρός, μονόφθαλμος
και συκοφάντης, ως εξ ανάγκης επεξηγείται και εν τω κειμένω μου διά
προσθέτων στίχων, προς ευκολωτέραν κατανόησιν του λογοπαιγνίου κατά την
από σκηνής διδασκαλίαν του έργου.

20) Υπονοεί την κυκλοφορίαν των εκ Χίου κιβδήλων νομισμάτων, την
διαφθοράν των ηθών και τας ψευδείς κατηγορίας των συκοφαντών.

21) Κίναιδος δειλός, γαστρίμαργος και πονηρός.

22) Σατυρίζει την τάσιν των Αθηναίων προς τον αποικισμόν.

23) Εννοεί τον λιμόν των Μηλισίων κατά την εποχήν του Πελοποννησιακού
πολέμου, πολιορκηθέντων υπό του Αθηναίου Νικίου.

24) Αποτείνεται προς την Αηδόνα (Πρόκνην) συμφώνως με την προηγουμένην
μου [υποσημείωσιν αρ. 10]

25) Οι Μήδοι εταξίδευον επί καμηλών.

26) Ο Φιλοκλής ήτο τραγικός ποιητής, γράψας και αυτός τραγωδίαν
«Τηρέα> προ του Σοφοκλέους· τούτο εννοεί λέγων, ότι και ο έτερος Έποψ
είχε πατέρα τον Φιλοκλή

27) Εις την οικογένειαν ταύτην τα ονόματα Καλλίας και Ιππόνικος
ενηλλάσοντο από πατέρων εις τέκνα· ο Καλλίας ήτο ο λεγόμενος δαδούχος,
άσωτος και σπάταλος της πατρικής περιουσίας, μητρυιός του Περικλέους
και πατήρ της Ιππαρέτης, συζύγου του Αλκιβιάδου.

28) «Κατωφαγάς» πεποιημένη λέξις εκ του καταφαγάς, κατάτρωγαν τα
πάντα, την οποίαν απέδωκα διά της συγχρόνου φαταούλας.

29) Πολυφάγος, και ρίψασπις κωμωδούμενος εις τας Νεφέλας (στ. 353) και
εις την Ειρήνην (στ. 1254) ως και κατωτέρω.

30) Οι Κάρες κατώκουν επί λόφων, πρώτοι δε έκαμον χρήσιν λοφίων, εξ ων
και «λόφοι καρικοί».

31) Αθηναίος κουρεύς, αναφερόμενος και υπό του Πλάτωνος εν Σοφισταίς:
«το Σποργίλου κουρείον, έχθιστον τέγος».

32) Στρατηγός ως ανωτέρω, περίφημος καταστάς διά τας μηχανάς τας
οποίας μετεχειρίσθη διά να εκπολιορκήση την Μήλον.

33) Η Πρόκνη ήτο θυγάτηρ Αθηναίου βασιλέως, ως είπον εν [υποσημείωση
3.]

34) Ενταύθα παίζει με την λέξιν «Ορνεαί», όπως θα έλεγέ τις «αποθανείν
εν Πλαταιαίς» τούτο δε εμφαίνεται και εκ της αστείας βεβαιώσεως, ότι θα
εθάπτοντο και δημοσία δαπάνη ως ήρωες εις το Κεραμεικόν, ένθα οι
Αθηναίοι κατά την μαρτυρίαν των Μενεκλέους και Καλλικράτους, έθαπτον
τους πίπτοντας εις τας μάχας, σημειούντες επί κίονος την μάχην και την
εποχήν του θανάτου. Άλλως, Ορνεαί ήσαν και πόλεις της Αργολίδος,
αναφερόμεναι, παρ' Ομήρω, ένθα εγένετο και μάχη μεταξύ Λακεδαιμονίων
και Κορινθέων.

35) Οι διάφοροι παλιοί σχολιαστές εις το χωρίον τούτο αποδίδουσι
διαφόρους σημασίας· η πλειότερον ομως προσεγγίζουσα προς την έννοιαν
του κειμένου είναι ότι ο Αρ. υπαινίσσεται μαχαιροποιόν τίνα εν Αθήναις.
Παναίτιον καλούμενον, ο οποίος, βραχύσωμος ων ευρίσκετο εις διαρκή
διάστασιν με την γυναίκα του υψηλόσωμον ούσαν· είχον δε συνθηκολογήση
ενώπιον φίλων να μη κακοποιή αυτόν κατά τινα ώραν της συζυγικής
συναντήσεώς των. Εν τούτοις ο παραλληλισμός ενταύθα είνε ανάστροφος,
καθόσον τα πτηνά, ως μικροσωμότερα των ανθρώπων, παραλληλίζονται μάλλον
προς τον νανοφνή μαχαιροποιόν παρά προς τους δύο Αθηναίους. Πιθανόν ο
ποιητής να παίζη διά της αναστροφής.

36) Αισώπειος μύθος μη σωζόμενος· αναφέρεται εις τας παροιμίας του
Αποστολίου. (Ραγκαβής).

37) Κεφαλαί, δήμος της Αττικής (Ακαμαντίδος φυλής). Ενταύθα είνε
λογοπαίγνιον.

38) Εννοεί ότι ο δρυοκολάπτης αρέσκεται, να σκάπτη την δρυν, ιερόν
δένδρον του Διός.

39) Ο πετεινός εκαλείτο και «Περσική όρνις» αλλαχού δε και Μήδος.
[Λίγο πριν την υποσημείωση 25]. Μεγάβυζος ήτο σατράπης των Περσών
περίφημος διά την κατάκτησιν της αιγυπτίας Μέμφιδος.

40) Το έριον της Φρυγίας Αγκύρας και Λαοδικείας εθεωρείτο εκλεκτότερον
όλων των άλλων.

41) Την δεκάτην ημέραν από της γεννήσεως παιδιού οι γονείς παρέθετον
γεύμα εις φίλους και συγγενείς και έθετον το όνομα.

42) Αλιμούς: χωρίον της Αττικής πέραν του Φαλήρου Λεοντίδος φυλής

43) Ικτίνος: η εμφάνισις του Ικτίνου εχαιρετίζετο διά γονυκλίσεων
ευχαριστίας, ως προσημαίνουσα το έαρ. Ενταύθα ο Αρ. παίζει παραβάλλων
τον νυκτοκλέπτην με το αρπακτικόν όρνεον.

44) Τους οβολούς οι πτωχοί, ελλείψει θυλακίων, εκράτουν μεταξύ των
οδόντων, ότε μετέβαιναν εις την αγοράν δι' οψώνιον.

45) «Κόκκυ, ψωλοί πεδίονδε» : όπως και εν τω κειμένω παρεισήγαγον την
σχετικήν εξήγησιν, η παροιμία προήλθεν εκ του ότι οι θερισταί, διά τον
καύσωνα του θέρους, εξήρχοντο γυμνοί εις τους αγρούς προς θερισμόν.

46) Στρατηγός Αθηναίος, κλέπτης, πανούργος και δωροδόκος.

47) Εννοεί το σκήπτρον· λέγει δε κεφαλήν, διότι τα αφιερωμένα εις
έκαστον θεόν όρνεα ετίθεντο επί της κεφαλής αυτών.

48) Ετίθετο εις τας χείρας του Απόλλωνος ο ιέραξ ως μαντικόν όρνεον.

49) Μάντις, εις ον αποδίδεται και η αποικία των Αθηναίων εις Σύβαρην
της Ιταλίας.

50) Μυθολογικά πτηνά, λαβόντα μέρος εις την γιγαντομαχίαν κατά των
θεών

51) Αλόπη, ήτο θυγάτηρ του Κερκύονος· Σεμέλη, η μήτηρ του Βάκχου,
Αλκμήνη δε σύζυγος του Αμφιτρύωνος και μήτηρ του Ηρακλέους.

52) Κάθε πτηνόν υδροχαρές.

53) Δια την αδηφαγίαν του πτηνού.

54) Ούτω μετέφρασα το «ορχίλος όρνις», πλαστήν και ταύτην λέξιν, προς
χαρακτηρισμόν της ασελγείας του Διός.

55) «Σέρφον ενόρχην»: σέρφος κατ' άλλους σπέρμα, κατ άλλους δε ζώον
μικρόν, όπερ και το ορθότερον.

56) Υπαινιγμός διά την κατάπτωσιν του θρησκευτικού φρονήματος, αποδών
αυτήν και εις το γήρας των θεών.

57) «Κριώθεν»: γράφεται, και Θρίηθεν, από τον δήμον της Οινηίδος
φυλής. Κριώθεν δε της φυλής Αντιοχίδος.

58) Σ. Μ. Εις το σημείον τούτο πρέπει να θεωρηθή λήγον το Β' μέρος,
προκειμενου περί παραστάσεως. Εν τούτοις ωραιοτέρα και αρχαιοπρεπεστέρα
θα ήτο η παράστασις, εάν δεν κατέπιπτεν η αυλαία, αντί δε του
διαλείμματος εξετελούντο τα χορικά και αι παραβάσεις υπό τον ήχον του
αυλού.

59) Πρόδικος, σοφιστής Κοίος την καταγωγήν γράψας περί φύσεως και
αρχής των πραγμάτων.

60) Νυκτοκλέπτης πολλαχού αναφερόμενος.

61) Η Ρέα, σύζυγος του Κρόνου και μήτηρ των θεών θεότης ορεινή.

62) Φρύνιχος ο Πολυφράδμονος ήτο τραγικός ποιητής, θαυμαστός διά την
αρμονίαν των στίχων του. Υπήρξαν τέσσαρες φέροντες το όνομα τούτο: είς
υποκριτής, είς κωμικός, είς στρατηγός, περί του οποίου ο Αρ. ομιλεί εν
Βάτραχοις και ο ανωτέρω.

63) «Πλήκτρον» : τούτο ήτο έμβολον χαλκού εφαρμοζόμενον εις το ράμφος
των αλεκτρυόνων κατά τας αλεκτρυονομαχίας.

64) Ο Σπίθαρος εκωμωδείτο ως βάρβαρος και Φρυξ, χαβάς και ο Φιλήμων, ο
δε Εξηκεστίδης ως Καρ, ως και αλλαχού [γραμμή έργου με υποσημείωση 1].

65) Λογοπαίγνιον : Εις τον στίχον του κειμένου «φυσάτω π ά π π ο υ ς
παρ' ημίν, και φανούνται φράτορες» ο Αριστοφάνης παίζει με την λέξιν
«πάππος», η οποία, κατά τον Ευφρόνιον, είνε πτηνού όνομα, γνωστού τότε,
το οποίον μετέφερον εις την ανωτέρω σημασίαν. Η «φρατορία» ήτο τρίτη
κατηγορία της φυλής.

66) Αγνωστος κατά τον αρχαίον Σχολιαστήν· κατ' άλλους είς των
Ερμοκοπιδών ή υιός τοιούτου, όπερ και πιθανώτερον.

67) Ποταμός της Θράκης, πηγάζων εκ της Ροδόπης.

68) Πολεμιστής και λόγιος «κατασχημονών των στρωμάτων, διό και χεσάς
ελέγετο (ο Σχολιαστής).

69) Ούτος κατά τον Σχολιαστήν έπλεκε κατ'αρχάς περικαλύμματα φιαλών
από βέργας, κατόπιν δε υψώθη εις αξιώματα· κατά τον πολυμαθέστατον Α.
Ρ. Ραγκαβήν είνε ο αυτός Αθηναίος στρατηγός, όστις κατά το ίδιον έτος -
της παραστάσεως των «Ορνίθων» εκυρίευσε την Μυκαλησσόν της Ευβοίας,
ένθα και ετραυματίσθη (Θουκυδ. Α, 23: Γ, 75. Ζ, 29. Η, 64), υπήρχε δε
και ανδριάς αυτού επί της Ακροπόλεως (Παυσανίας Α, 23).

70) Ο Αισχύλος εις την τραγωδίαν του οι «Μιρμιδώνες» αναφέρει
συμβολικωτάτην τινά παροιμίαν της Λιβύας : ότι αετός ποτε επληγώθη από
βέλος κατεσκευασμένον από τα ίδια πτερά του :

 «... πληγέντ' ατράκτω τοξικώ τον αετόν,
 ειπείν ιδόντα μηχανήν πτερώματος :
 τάδ' ουχ υπ' άλλων, αλλά τοις αυτών πτεροίς
 αλισκόμεθα».

71) Όνομα πλαστόν από τας ν ε φ έ λ α ς και τον κ ό κ κ υ γ α.

72) Θεαγένης και Αισχίνης ήσαν δύο καυχηματίαι προσποιούμενοι τους
πλουσίους· διά τούτο ο πρώτος επωνομάζετο και Κ α τ ι ν ό ς.

73) Εν Αθήναις κατ' έτος αι παρθένοι ύφαινον πέπλον διά την πολιούχον
Αθηνάν.

74) Κωμωδείται πολλαχού παρ' Αρ. ως γυναικώδης και αισχρός.

75) Κατά παρωδίαν του π ε λ α σ γ ι κ ό ς, όπως εκαλείτο το βόρειον
τείχος της Ακροπόλεως, Κατά τον Δούκαν, π ε λ α γ ι κ ώ ν, εκ του
πελάγους.

76) Η Άρτεμις εκαλείτο και Κολαινίς ή από Κολαινίου τινός ιερέως,
ιδρύσαντος ιερόν της Κολαινίδος Αρτέμιδος, ή από πτηνού τίνος, φέροντος
το όνομα κόλαινον.

77) Κωμωδούμενος ως ασελγής και κίναιδος, διά τας ασελγείας του πτηνού
σπουργίτου.

78) Κατά τας θυσίας οι Αθηναίοι ηύχοντο υπέρ εαυτών και των Χίων, οι
οποίοι ήσαν πιστοί σύμμαχοί των.

79) Εις τους δούλους απηγορεύετο να διατηρούν κόμην.

80) Ενταύθα ο Αριστοφάνης παρωδεί τον προς τον Ιέρωνα ύμνον του
Πινδάρου, την φιλοκέρδειαν του ποιητού και την ασχολίαν του προς
εξύμνησιν των νικητών των αγώνων, ανθρώπων και ίππων.

81) Εκ της σωζομένης πινδαρείου στροφής: «Νομάδος σοι γαρ ει Σκύθας
πλάτα Στράτων, ος αμαξοφόρητον οίκον ου πέπαται».

82) Παρά τοις Σκύθαις εθεωρείτο άδοξος ο μη έχων ή μη κατέχων
μεταφορικόν αμάξιον.



83) Παλαιότερος ιερεύς, θαυματοποιός, και γράψας χρησμούς.

84) Ελέγετο επί πλουσίων πόλεων.

85) Η γη.

86) Μέτων, περίφημος αστρονόμος και γεωμέτρης.

87) Εις τας Αθήνας υπήρχον οι λεγόμενοι Πρόξενοι, επιτετραμμένοι την
φιλοξενίαν των ξένων.

88) Βασιλεύς της Νίνου, περίφημος διά την τρυφηλότητά του.

89) «Επίσκοποι», εκαλούντο οι αποστελλόμενοι ως επιτηρηταί εις τας
αποικίας.

90) Σατράπης των Περσών, επιδιώκων σχέσεις μετά των δημοσίων αρχόντων
διά πλουσίων δωροδοκιών.

91) Ολόφυξος, πόλις υπό τον Άθω, εις την οποίαν έστελλον οι Αθηναίοι
ψηφίσματα.

92) «Οτοτύξιοι» λέξις πεποιημένη εκ του σχετλιαστικού οτοτοί! την
οποίαν απέδωκα διά της ανωτέρω λέξεως.

93) Μιλήσιος φιλόσοφος άθεος καταδικασθείς εις θάνατον.

94) Ίδε [υποσημείωσιν 2]

95) Αλέξανδρον εννοεί ίσως τον Πάριν και τα δώρα, άτινα έλαβε παρά της
Αφροδίτης.

96) Εννοεί τα αργυρά νομίσματα τα φέροντα την γλαύκα.

97) Παίζει με τας λέξεις αετός και αέτωμα των ναών.

98) Κατά την παράστασιν δύναται να παρευρίσκεται και ο Ευελπίδης εις
την σκηνήν, χάριν της ποικιλίας του διαλόγου, εις τον οποίον να λαμβάνη
και μέρος, υποκαθιστών τον Πεισθέταιρον εις όσα μέρη σημειούται εν
παρενθέσει το όνομά του.

99) Οι ανωτέρω ήσαν κομπασταί, μηδέν έχοντες των αποδιδομένων εις
εαυτούς· και τούτο διά ν' αποδείξη το ανυπόστατον του τείχους.

100) Οι Αιγύπτιοι εκωμωδούντο ως αχθοφόροι.

101) Παρά τοις αρχαίοις οι φρουροί εκωδωνοφόρουν επί των τειχών.

102) Καλεί αυτήν «πλοίον» διότι ως εκ του αέρος κολπούται το φόρεμα
της «περικεφαλαίαν» ή «πέτασον», διότι φέρει επί της κεφαλής κάλυμμα
πτερωτόν ως ο Ερμής.

103) Περί των δύο τούτων πλοίων εσημείωσα [στην υποσημείωση 16]

104) «Τρίαρχος» κατά παρωδίαν του «Τριήραρχος».

105) Εις σημείον διαβάσεως, καθόσον οι Πελεκάνοι εφρούρουν τα τείχη.

106) «Λικυμνίαις βολαίς»: περί τούτου υπάρχουν δισταγμοί παρά τοις
σχολιασταίς· άλλοι λέγουν ότι Λικύμνιός τις είχε κεραυνωθή, άλλοι ότι
ήτο εμπρηστής, ο δε Απολλώνιος εις τα επιγεγραμμένα λέγει ότι
υπαινίσσεται ο Αρ. ομώνυμον δράμα του Ευριπίδου, εν τω οποίω εισήχθη
τις κεραυνοβοληθείς.

107) Φράσις ληφθείσα εκ της Νιόβης του Αισχύλου.

108) Ιδέ [υποσημείωση 50]

109) Σατυρίζει τον Σωκράτην ως ρυπαρόν και πένητα.

110) Όνομα κύριον οινοπώλου γνωστού και χολού, εξ ου και η παροιμία
«Πέρδικος σκέλος».

111) Περί τούτου ιδέ [υποσημείωση 19] Ενταύθα ως άρπαξ και αναιδής.

112) Ο Μένιππος εκαλείτο και χελιδών, καθό ιπποτρόφος.

113) Αισχρός τις, έχων προεξέχουσαν την κορυφήν της κεφαλής,
σατυριζόμενος και εν Θεσμοφοριάζουσαις (στ. 168).

114) Πανούργος και φθονερός.

115) Ή διότι ήτο Αιγύπτιος ούτος, ή διότι είχε μακράς τας κνήμας ως η
Αιγυπτία ίβις.

116) Μελαγχροινός και ωχρός.

117) Ως φλύαρος.

118) Κυβιστής και ορτυγοκόπος (άεργος κόπτων κεφαλάς ορτυκιών εις την
αγοράν χάριν διασκεδάσεως), ή διότι η κεφαλή του ήτο μαδημένη, ως η του
πολεμιστού όρτυγος κατόπιν μάχης.

119) «Έοικεν ου ψευδαγγελής είν' άγγελος».

120) Έδερον και εκακοποίουν τους πατέρας των, διά να λαμβάνουν τα
χρήματά των και να τα σπαταλούν.

121) Ποιητής και διθυραμβοποιός, περί ου ο Αρ. και πολλαχού κάμνει
λόγον· ενταύθα παρουσιάζεται και ως χωλός.

122) «Ωόπ»: κέλευσμα ναυτικόν, διδόμενον εις τους κωπηλάτας διά να
παύσουν την κωπηλασίαν.

123) Ήτο και ούτος πολύ λεπτός το σώμα και λιπόσαρκος, ως ο Κινησίας•
κατ' άλλους και ανόητος διθυραμβοποιός, διδάσκων εις την Κεκροπίαν
φυλήν.

124) Υπαινίσσεται την γυμνότητα του Συκοφάντου, διότι εις την Πελλήνην
της Αχαΐας, κατά τους αγώνας των Ηραίων ή των Ερμαίων ετίθετο ως
έπαθλον χλαίνα.

125) «Νησιωτικός» ως συκοφαντών τους κατοικούντας εις τας νήσους και
εγκαλών εις δίκας.

126) Πλούσιος και ιπποτρόφος. Περί αυτού ίδε και [υποσημείωση 69]

127) Εννοεί ράβδον ή μάστιγα μεταξύ των οποίων εφημίζοντο αι
Κερκυραϊκαί ως στερεώτεραι.

128) Σατυρίζει τον Κλεώνυμον ως ξένον συκωφάντην και ρίψασπιν (ίδε και
[υποσημείωση 29]). Η Καρδία ήτο πόλις Θρακική, και ο πολίτης Καρδιανός.

129) Νυκτοκλέπτης, πολλαχού αναφερόμενος.



130) Λογοπαίγνιον: «Ευ γ' επενόησας αυτό και προμηθικώς».

131) Η εορτή των Θεσμοφορίων ήτο πενθήμερος, διεξήγετο δε εν νηστεία
την γ' ημέραν.

132) Τοποθετεί ο Αρ. άνωθεν των θεών βαρβάρους και απολιτίστους θεούς,
τους Τριβαλλούς, διά το αστείον και προς συμβολισμόν ίσως της παλαιάς
βαρβάρου καταστάσεως του ανθρωπίνου γένους. Οι Τριβαλλοί ήτο βάρβαρος
φυλή κατοικούσα εις την Μοισίαν, περί ών ευρίσκει τις πλειότερα και εν
τη Ποικίλη Ιστορία του Αιλιανού.

133) Διαβάλλεται πολλαχού ως ξένος και βάρβαρος· ίδε και [υποσημείωση
1].

134) «Εντεύθεν άρα τουπιτριβείης εγένετο»: επροτίμησσα την αντίστοιχον
σύγχρονον φράσιν «τρίβω την κασσίδα», την οποίαν μετεχειρίσθη και ο
Ραγκαβής εν τη μεταφράσει του των «Ορνίθων» τόμ. Ε' Απάντων, σελ 346
στ. 1502).

135) «Η Βασίλεια»: πεποιημένον όνομα, διά του οποίου ενσωματούνται όλα
τα αγαθά και η ισχύς του Διός εις γυναίκα.

136) Ως γνωστόν, ο Προμηθεύς έκλεψε το πυρ(την σοφίαν) του Διός και το
εδώρησεν εις τους ανθρώπους, διό και ετιμωρήθη προσδεθείς επί του
Καυκάσου κλπ.

137) Τίμων ο Μισάνθρωπος, περί ου και πολλαχού αναφέρει ο Αρ. (ίδε και
μετάφρασίν μου Λυσιστράτης και Βατράχων).

138) Αι κανηφόροι εις την εορτήν των Παναθηναίων εσκιάζοντο άνωθεν από
σκιάδια, τα οποία εκράτουν δούλαι.

139) «Και τον δίφρον γε διφροφόρει τονδί λαβών».

140) Σκιάποδες: γένος μυθολογούμενον ως ζων παρά τον Ατλαντικόν
Ωκεανόν προς την διακεκαυμένην ζώνην· κατά Πλίνιον, Στράβωνα και
Κτησίαν εβάδιζον τετραποδητί, είχον δε τους πόδας τόσον πλατείς, ώστε
τον ένα τούτων μετεχειρίζοντο και ως σκιάδιον· διά τούτων σατυρίζει
τους φιλοσόφους ως αψύχους και «επί σκιάς βαδίζοντας» (Σχολιαστής).

141) Δειλός και καταχραστής, περί ου και εν Λυσιστράτη (στ. 490).

142) Περί τούτου και ανωτέρω [υποσημείωση 116]

143) Στρατηγός κατά Θουκυδίδην [Η'. 86] είχε στρεβλόν τον πόδα και
έκρυπτεν αυτόν διά της χλαμύδος του έως κάτω.

144) Μετεχειρίσθην τας αυτάς πεποιημένας φράσεις του κειμένου.

145) Κατά τον νόμον εθεωρείτο εν Αθήναις ως νόθον το εκ γυναικός μη
Αθηναίας τέκνον και απεστερείτο της πατρικής κληρονομίας, επροτιμάτο δε
τούτου η κόρη εις την κληρονομίαν, και ότε ακόμη δεν υπήρχον γνήσια
άρρενα.

146) Απόδοσις της παρεφθαρμένης φράσεως: «Καλάνι» (καλήν) κόραιναν
κόρην) και μεγάλαν βασίλιναν (βασιλέως) όρνιτο (όρνισι) παραδίδωμι».

147) Φαναί: κυρίως ακρωτήριον της Χίου• ενταύθα είνε πεποιημένη λέξις
εκ του φαίνειν, σημαίνοντος εγκαλείν.

148) Κλεψύδρα, κρήνη εν τη Ακροπόλει, ην και πολλαχού αναφέρει.

149) Φίλιππος συκοφάντης και αλλαχού αναφερόμενος. Γοργίας ο
Λεοντίνος, ο περίφημος σοφιστής, αντίπαλος του Σωκράτους περί του
οποίου ασχολείται και ο Πλάτων εν τω Γοργία.

150) Ο Έρως παρίστατο ως παράνυμφος εις τους γάμους του Διός και Ήρας
και εκράτει τας ηνίας του άρματος· διότι επί οχήματος έφερον τας νύμφας
εις τον οίκον του γαμβρού, συμπαρισταμένου και του παρανύμφου όστις
εκαλείτο «πάροχος» εκ του παροχούμαι.









End of the Project Gutenberg EBook of The Birds, by Aristophane




Produced by Sophia Canoni




Note: The Table of contents is not included in the book. It has been
created to help the reader.

The tonic system has been changed from polytonic to monotonic.  The
table with typing mistakes at the end of the book is included, even
though it seems that it bears no relationship to the numbering or the
content of the pages it refers to. Brackets [] within the play are
used by the translator for words not included in the ancient text.

Σημείωση: Ο πίνακας περιεχομένων δεν υπάρχει στο βιβλίο. Δημιουργήθηκε
προς διευκόλυνση του αναγνώστη.

Ο τονισμός έχει αλλάξει από πολυτονικό σε μονοτονικό. Τα παροράματα
στο τέλος του βιβλίου παρατίθενται, αν και δεν φαίνονται να ανήκουν
στο βιβλίο αυτό, γιατί καμία σχέση δεν έχουν με την αρίθμηση και το
περιεχόμενο των σελίδων.  Μέσα στο έργο, οι αγκύλες []
χρησιμοποιούνται για λέξεις εκτός αρχαίου κειμένου που χρησιμοποιεί ο
μεταφραστής.



ΒΙΒΛΙΟΘΗΚΗ ΦΕΞΗ ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ

ΕΥΡΙΠΙΔΗΣ


ΙΩΝ


ΜΕΤΑΦΡΑΣΗ
Π. ΔΗΜΗΤΡΑΚΟΠΟΥΛΟΥ


ΕΚΔΟΣΕΙΣ ΦΕΞΗ


ΕΥΡΙΠΙΔΟΥ

I Ω Ν



ΕΜΜΕΤΡΟΣ ΜΕΤΑΦΡΑΣΙΣ
ΠΟΛΥΒΙΟΥ Τ. ΔΗΜΗΤΡΑΚΟΠΟΥΛΟΥ
(POL ARCAS)

ΕΝ ΑΘΗΝΑΙΣ

ΕΚΔΟΤΙΚΟΣ ΟΙΚΟΣ ΓΕΩΡΓΙΟΥ Δ. ΦΕΞΗ


ΠΙΝΑΚΑΣ ΠΕΡΙΕΧΟΜΕΝΩΝ
 ΥΠΟΘΕΣΙΣ
 ΠΡΟΣΩΠΑ
 ΠΡΟΛΟΓΟΣ
 ΜΕΡΟΣ ΠΡΩΤΟΝ
  ΣΚΗΝΗ Α'. - ΣΚΗΝΗ ς'.
 ΜΕΡΟΣ ΔΕΥΤΕΡΟΝ
  ΣΚΗΝΗ Α'. - ΣΚΗΝΗ Β’.
 ΜΕΡΟΣ ΤΡΙΤΟΝ
  ΣΚΗΝΗ Α'. - ΣΚΗΝΗ Ζ’.

Υ Π Ο Θ Ε Σ I Σ


Η Κρέουσα, βασίλισσα των Αθηνών και θυγάτηρ του Ερεχθέως,
τεκνοποιήσασά ποτε μετά του Απόλλωνος, αφήκε το τέκνον της, εκ φόβου
αποκαλύψεως, εις σπήλαιον εκτός των Αθηνών, παραλαβών δε ο Ερμής
εκείνο μετέφερεν εις το μαντείον των Δελφών, ένθα ανετράφη υπό της
Πυθίας.

Μετά τινα έτη η Κρέουσα, μη αποκτήσασα τέκνον μετά του συζύγου της
Ξούθου, προσέρχεται μετ' αυτού εις Δελφούς, διά να ζητήση χρησμόν περί
μελλούσης τεκνοποιίας. Επί τη ευκαιρία ταύτη ο Απόλλων, διά να
εξασφαλίση το τέκνον του, δίδει χρησμόν εις τον Ξούθον ότι ανήκει εις
αυτόν εκ παλαιάς κλεψιγαμίας του μετά τινος Δελφίδος κόρης, και ούτως
ο Ξούθος δέχεται τον Ίωνα ως υιόν του. Αλλ' η Κρέουσα, θυμωθείσα διά
τούτο και θεωρούσα τον Ίωνα προγονόν, αποφασίζει την δηλητηρίασίν του.
Η επιχείρησις αποτυγχάνει, η Κρέουσα καταδικάζεται εις θάνατον,
σώζεται δε τη μεσολαβήσει της Πυθίας και της Αθηνάς, αι οποίαι
παρέχουν εις την μητέρα δείγματα περί της γνησιότητος του υιού της.

Τοιουτοτρόπως ο Ίων, πραγματικός υιός της Κρεούσης, επανέρχεται εις
Αθήνας και διαδέχεται τον Ξούθον εις την βασιλείαν.



ΠΡΟΣΩΠΑ



  ΕΡΜΗΣ, διάκονος εις το Μαντείον των Δελφών.
  ΧΟΡΟΣ θεραπαινιδών Κρεούσης.
  ΚΡΕΟΥΣΑ, βασίλισσα των Αθηνών.
  ΞΟΥΘΟΣ, σύζυγος της Κρεούσης.
  ΠΡΕΣΒΥΤΗΣ, παιδαγωγός της Κρεούσης.
  ΘΕΡΑΠΩΝ Κρεούσης.
  ΠΥΘΙΑ, η προφήτις των Δελφών.
  ΑΘΗΝΑ

(Η σκηνή εις Δελφούς, εις τα προπύλαια του Μαντείου Απόλλωνος).

[Τα προπύλαια του εν Δελφοίς ναού του Απόλλωνος {1). Εις το βάθος
αριστερά βραχώδι σπήλαια, άνωθεν των οποίων φύονται πυκναί δάφναι και
δεξιώτερον βραχώδης άποψις του Παρνασσού. Εκατέρωθεν της σκηνής σειρά
χιονών απολήγουσα εις πολυτελή θύραν εις το κέντρον του βάθους. — Είνε
πρωία].



ΠΡΟΛΟΓΟΣ



  ΕΡΜΗΣ (μόνος)
  Ο Άτλας, που τον ουρανό, την κατοικία την παληά
  των αθανάτων, συγκρατεί στη ράχη του τη χάλκινη,
  με μιαν απ' της πολλές θεές εγέννησε τη Μαία,
  κι' αυτή εμένα τον Ερμή, των αθανάτων δούλο,
  με τον μεγάλο εγέννησε τον Δία. Στων Δελφών τη γη
  έρχομ' εδώ, που τραγουδεί ο Φοίβος καθισμένος
  στον ομφαλό της, στους θνητούς τα μέλλοντα ορίζοντας
  και τα παρόντα. Βρίσκεται μια πόλι στην Ελλάδα
  που δεν είν' απ' της άσημες, και τόνομα έχει πάρη
  απ' την Παλλάδα τη θεά με το χρυσό κοντάρι, —
  εκεί που ο Φοίβος με τη βια, την κόρη του Ερεχθέως
  απόλαυσε, την Κρέουσα, στου βράχου της Παλλάδος
  του βορεινού τους πρόποδας, στην άκρη της Αθήνας,
  που οι άρχοντες της Αττικής Μακρά τη λένε Πέτρα.
  Και δίχως ο πατέρας της να ξέρη, --γιατί έτσι
  το θέλημα ήταν του θεού, — στα σπλάγχα της κρυφά
  το τέκνο της εκράτησε· μα όταν ήλθ' η ώρα,
  εγέννησε στο σπίτι της, και το παιδί το επήρε
  η Κρέουσα, και τόρριξε στην ίδια τη σπηληά,
  εκεί που μέσα στου θεού το απόχτησε την αγκαλιά,
  και να πεθάνη τάφησε σε κούνια βαθουλή,
  σώζοντας των προγόνων της το έθιμο, κ' εκείνου
  του βασιληά Ερεχθόνιου, που βγήκε από τη γη.
  Τότε κ' η κόρη του Διός έβαλ' εκεί κοντά του
  δυο δράκοντες για φύλακα, κ' ύστερα στης παρθένες
  της Αγλαυρίδες το 'δωκε για φύλαξι και πάλι·
  γιατί το έχουν έθιμο στου Ερεχθέως τη γενιά,
  σε κούνιες με χρυσόφιδα πλεγμένες τα παιδιά τους
  να τρέφουν πάντα· και γι αυτό είχε περάσ' η κόρη
  εις του παιδιού της το λαιμό ένα στολίδι τέτοιο, —
  μα για να δώση θάνατο. Μου λέει τότε ο αδελφός
  ο Φοίβος: «Συ, που είσαι μ' εμέ από την ίδια τη γενιά,
  τρέχα στον ντόπιο το λαό της ένδοξης Αθήνας,—
  ξέρεις την πόλι της θεάς, — και πάρε απ' τη σπηλιά
  το νεογέννητο παιδί, και με τα σπάργανά του
  και με την κούνια του μαζύ, και φέρνοντας το στους
                                             [Δελφούς,
  εκεί που δίνω τους χρησμούς, απόθεσε το κάτω
  εις του δικού μου του ναού την είσοδο μπροστά·
  κι' όσο για τάλλα πειά, εγώ μονάχος θα φροντίσω,
  γιατί δικό μου είν' το παιδί, καθώς καλά το ξέρεις.»
  Για χάρι του Απόλλωνος κ' εγώ του αδελφού μου,
  παίρνω την κούνια την πλεχτή και το παιδί αποθέτω
  μπροστά στης σκάλες του ναού, αυτή την κούνια την πλεχτή
  ανοίγοντας, για να φανή πως το παιδί έχει μέσα.
  Κ' έτσι έγινε· την ώρα δε που ο καβαλλάρης ήλιος
  εφάνηκε στον ουρανό τον κύκλο του να κάνη,
  εμβήκε κ' η προφήτισσα μέσ' στο μαντείο του θεού·
  μα μόλις το μικρό παιδί στα μάτια της αντίκρυσε,
  ετρόμαξε, μήπως καμμιά δυστυχισμένη κόρη
  απ' της Ιέρειες των Δελφών εκρυφογέννησεν εκεί
  και το παιδί της στου θεού τους τόπους είχε αφήση,
  και να το ρίψ' ηθέλησε απ' έξω απ' την θυμέλη·
  μα πάλι την σκληρότητα η ευσπλαχνία ενίκησε,
  γιατί ο Απόλλων βοηθός εφάνη στο παιδί του
  να μη διωχθή απ' το ναό· για τούτο κ' η προφήτισσα
  τανάθρεψε, τη μάννα του χωρίς ποτέ να μάθη
  κ' εκείνον που το γέννησεν, αν ήτανε ο Φοίβος.
  Μα και το ίδιο το παιδί δεν ξέρη τους γονιούς του,
  και όσω ήτανε παιδί, έπαιζε κ' εμεγάλωνε
  με της τροφές, που άφηναν τριγύρω στους βωμούς·
  μα όταν άνδρας γίνηκε, του δώσανε οι Δελφοί
  των θησαυρών τη φύλαξι, και 'ς όλα επιστάτη
  τον διωρίσανε πιστόν, και στου θεού το ανάκτορο,
  στον τόπο αυτό, περνά ζωή σεμνή και τιμημένη.
  Μα η Κρέουσα, που το παιδί τώχε κρυφά γεννήση,
  τον Ξούθον επανδρεύθηκε για μιαν αιτία τέτοια:
  Οι κάτοικοι των Αθηνών και οι Χαλκωδοντίδες,
  που κατοικούν την Εύβοια, είχαν πολέμους στήση·
  με το να βγη λοιπόν κι' αυτός για συμπολεμιστής
  την Κρέουσα γυναίκα του επήρε γι' αμοιβή του
  μόλο που ήταν Αχαιός, και όχι απ' την Αθήνα
  ντόπιος, και του Αιόλου γυιός, που ήταν γόνος τού Διός.
  Κι' όμως αυτός κ' η Κρέουσα με το να μείνουνε καιρό
  χωρίς παιδί, και θέλοντας για ν' αποχτήσουν ένα,
  εις το Μαντείο ήρθανε του Απόλλωνος κ' οι δυο.
  Φαίνεται πως δεν ξέχασε το γυιό του ο Λοξίας,
  κι' αυτόν το δρόμο έδωκε μονάχος του στην τύχη.
  Κ' έτσι την ώρα που θα μπη ο Ξούθος στο μαντείο,
  'ς αυτόν το ίδιο του παιδί θα δώση ο Απόλλων
  και θα τον κάνη να πεισθή πως απ' αυτόν γεννήθη·
  κ' έτσι όταν η Κρέουσα για γυιό του τον γνωρίση,
  και το παιδί θ' ασφαλισθή στο πατρικό το σπίτι,
  και του Λοξία οι έρωτες θα μείνουνε κρυφοί.
  Ίωνα θα τον βγάλουνε σε όλην την Ελλάδα
  και τόνομά του θα δοθή σε χώρες της Ασίας.
  Και τώρ' ας μπω μέσα 'ς αυτές της δαφνοσκέπαστες σπη-
                                               [ληές,
  να μάθω τι ωρίσθηκε για το παιδί να γίνη·
  γιατί κι' ο ίδιος πρόβαλλεν, ο γόνος του Λοξία,
  δάφνης κλαδιά στου ιερού της πύλες ναποθέση.

(προς το μέρος, εκ του οποίου θα εισέλθη ο Ίων).

  — Ίων! προτήτερα εγώ απ' όλους τους θεούς
  σου παραδίδω τόνομα, οπού θα φέρνης πάντα.

(Αποσύρεται και γίνεται άφαντος εις τους εν τω βάθει της σκηνής
σπηλαιώδεις βράχους. -Εισέρχεται ο Ίων ακολουθούμενος από ιερείς του
Απόλλωνος και θεράπαινες της Κρεούσης, και τάσσεται εις το μέσον
αυτών).




ΜΕΡΟΣ ΠΡΩΤΟΝ




ΣΚΗΝΗ Α'.



ΙΩΝ.—ΧΟΡΟΣ ΘΕΡΑΠΑΙΝΩΝ.—[ΙΕΡΕΙΣ]

  ΙΩΝ
  Το άρμα το τετράλογο προβαίνει,
  και λάμπει όλ' η πλάσι φωτισμένη
  από το φως του ήλιου το λαμπρό·
  και στην φωτιά ετούτη την αιθέρια
  μπροστά, τραβούν και φεύγουνε ταστέρια
  μαζύ με το σκοτάδι το ιερό.
  Εις τους θνητούς αγγέλλουν την ημέρα
  η κορυφές του Παρνασσού κει πέρα
  η απάτητες, με όψι λαμπερή,
  και ο καπνός που απ' τη σμύρνα βγαίνει
  την ξερική, πετάει και ανεβαίνει,
  στου Ροίβου τα παλάτια προχωρεί.
  Από το θείο τρίποδα η μάντισσα και πάλι
  μαντέματα θαρχίση
  στους Έλληνας να ψάλλη,
  που ο Φοίβος ο θεός θα 'ρθή και θα της τραγουδήση.
  Σεις, ιερείς του Απόλλωνος, πηγαίνετε
  στης Κασταλίας της πηγής τασημωμένα τα νερά,
  και στο ναό να μπαίνετε
  λουσμένοι με τα νάματα τ' αγνά και δροσερά.
  Το στόμα το καλόλογο κρατείτε
  και προφητείες αγαθές να ειπήτε
  'ς εκείνον που τα μέλλοντα ζητά
  απ' τη δική σας γλώσσα εξηγητά.
  Κ' εγώ που ξέρω μόνο να φροντίζω
  από τα χρόνια μου τα παιδικά
  τον ιερό ναό να καθαρίζω
  με τα κλαδιά της δάφνης ταχτικά
  και με στεφάνια το έδαφος και δροσερά νερά,
  θα πιάσω με το τόξο
  και τα πουλιά να διώξω,
  που είνε σταναθήματα τα θεία βλαβερά.
  Εγώ ποτέ δεν γνώρισα πατέρα και μητέρα,
  γι' αυτό στου Φοίβου τους ναούς υπηρετώ εδώ πέρα
  όπου με τρέφουνε καιρό.
  Έλα λοιπόν, ώ τρυφερό
  σάρωθρο, που απ' την όμορφη τη δάφν' είσαι κομμένο,
  που καθαρίζεις την θυμέλη των ναών,
  κ' είσαι απ' τον κήπο των θεών
  τον ιερό βγαλμένο,
  εκεί όπου αγνές δροσές μουσκεύουνε τη γη
  και πάντοτ' αναβλύζουν
  απ' την αστείρευτη πηγή,
  και της μυρτιάς το φύλλωμα το ιερό δροσίζουν.
  Το έδαφος το θεϊκό ολημερής εγώ
  σαρώνω, με λατρεία καθημερινά,
  από την ώρα που ο ήλιος ξεκινά
  να βγη με το φτερό του το γοργό.
  Παιάν! παιάν!
  ευλογημένος νασ', ευλογημένος,
  συ, που απ' τη Λητώ είσαι γεννημένος!
  Ω Φοίβε μου! μ' ευχάριστο τον κόπο
  στου παλατιού σου υπηρετώ τον τόπο,
  που κάθε μάντεμά σου βγαίνει,
  είν' η δουλειά μου δοξασμένη
  όπου δουλεύω τους θεούς αυτούς
  τους αθανάτους, κι' όχι τους θνητούς·
  κι' ούτε κουράζομαι, ούτ' αποκάνω,
  σε τέτοιον τιμημένο κόπο απάνω.
  Από το Φοίβο εγεννήθηκα εγώ,
  τροφήν αυτός μου δίνει, και τον ευλογώ.
  Για τούτο και πατέρα μου τον λέω το θεό
  το Φοίβο, που λατρεύουνε σε τούτο το ναό.
  Παιάν! παιάν!
  ευλογημένος νασ' ευλογημένος συ, που απ' τη Λητώ είσαι γεννημένος!
  Αυτό της δάφνης το κλαδί θα μείνη εδώ απ' έξω,
  και με ταγγείο το χρυσό τη γη θα καταβρέξω,
  με το καθάρειο το νερό
  όπου κυλά στην Κασταλία,
  εγώ, που απ' την αμαρτία
  έχω κρεββάτι καθαρό.
  Κάνω ευχή παντοτινά το Φοίβο να υπηρετώ,
  κι' αν παύσω και καμμιά φορά, ας μου είνε τυχερό κι αυτό.

(Οι ιερείς εξέρχονται.—Παρατηρεί προς το μέρος του Παρνασσού).

  Α! τα πουλιά στον Παρνασσό αφήσαν της φωλιές τους·
  στα κάγκελλα θα τους ειπώ να μη κοντοζυγώσουν
  μήτε και στους χρυσούς ναούς με τόξα θα χτυπήσης,
  κήρυκα του Διός εσύ, αϊτέ, που με του ράμφους
  τη δύναμι, κάθε πουλί νικάς. Νά ένας κύκνος
  που στη θυμέλη έρχεται.— Έ κύκνε, συ! δεν πας
  τα κόκκινα ποδάρια σου αλλούθε να κινήσης;
  και αν με του Απόλλωνα τη λύρα έχης όμοιο
  τραγούδι, απ' τα τόξα μου κι' αυτή δεν θα σε σώση.
  Πάρε φτερό και τράβηξε στη λίμνη εκεί της Δήλου,
  κι' αν δεν πεισθής 'ς εμένα
  θα τραγουδήσης γρήγορα τραγούδια ματωμένα.
  Ω! τι καινούργιο είνε πουλί αυτό που τώρα φθάνει;
  μήπως να χτίση έρχεται από τη στέγη κάτου
  φωλιές για τα μικρά του;
  —-Μα θα σου γίνη εμπόδιο του τόξου το τραγούδι.
  Έ, δεν ακούς; να πας εσύ κει κάτω να γεννήσης
  πουν' τα νερά του Αλφειού, ή στο λιβάδι του Ισθμού,--
  αυτά ταφιερώματα δω πέρα να μη βλάψης.
  Είν' ο ναός του Φοίβου εδώ· δεν θέλω να σκοτώσω
  εσάς, που λέτε στους θνητούς τη βούλησι τη θεϊκή.
  Μα σύμφωνα με τη δουλειά, που εκτελώ εδώ πέρα,
  το Φοίβο θα δουλεύω,
  κ' εκείνους που με τρέφουνε θα τους υπηρετώ.

(Καθαρίζει με το σάρωθρον της δάφνης και καταβρέχει τα προπύλαια του
Ναού).

  ΗΜΙΧΟΡΙΟΝ (στροφή).
  Στας θείας Αθήνας δεν είνε μονάχα
  με ώμορφες στήλες ναοί των θεών
  και δρόμων λατρείες.
  Αλλά κ' εδώ πέρα' ς αυτόν τον ναόν
  του θείου Λοξία, του γυιού της Λητούς,
  που λάμπει το φως στο διπλό πρόσωπό του.

  ΗΜΙΧΟΡΙΟΝ
  Νά, κύττα την εικόν' αυτή,
  όπου την Ύδρα τη Λερναία
  σκοτώνει του Διός ο γυιός
  μ' ένα χρυσό δρεπάνι, —
  κύτταξε, φίλη, κύτταξε!

  ΗΜΙΧΟΡΙΟΝ (αναστροφή).
  Ναι, βλέπω και κοντά 'ς αυτόν
  είν ένας άλλος που κρατεί
  ένα δαδί αναμμένο.
  Δεν έχουν τον Ιόλαο ζωγραφισμένο
  απάνω στο πανί,
  αυτόν που αγωνίσθηκε
  μαζύ με του Διός το γυιό;

  ΗΜΙΧΟΡΙΟΝ
  Κύττα το παλληκάρι αυτό
  που είν' ανεβασμένο
  στο άλογο το φτερωτό·
  και κόβει τη ζωή
  της Χίμαιρας της τρίσωμης,
  πούχε φωτιά γι' αναπνοή.

  ΗΜΙΧΟΡΙΟΝ (στροφή).
  Το μάτι μου γυρνώ όπου κι' αν τύχη·
  κύτταξε και τη μάχη των Γιγάντων
  ζωγραφιστή στα πέτρινα τα τείχη.

  ΗΜΙΧΟΡΙΟΝ
  Ω φιλενάδες, κι' από δω κυττάτε!

  ΗΜΙΧΟΡΙΟΝ
  Νά, βλέπεις τη θεά την Αθηνά
  που τον Εγκέλαδο χτυπάει
  και την πλεχτή ασπίδα πάλλει
  με της γοργόνας το κεφάλι;

  ΗΜΙΧΟΡΙΟΝ
  Ναι, βλέπω την Παλλάδα την θεά μου.

  ΗΜΙΧΟΡΙΟΝ
  Και πώς; δεν βλέπεις και τον κεραυνό
  πούχει φωτιά κι' από τα δυο τα μέρη,
  και του Διός από τον ουρανό
  το τρομερό τον ρίχνει χέρι;

  ΗΜΙΧΟΡΙΟΝ
  Τον βλέπω, να, τον Μίμαντα
  τον καίει με τη φωτιά·
  κι' ο Βάκχος άλλον γίγαντα
  με το ραβδί το ειρηνικό
  κτυπά, που είνε γύρω
  πλεγμένο με κισσό.

  ΧΟΡΟΣ ΘΕΡΑΠΑΙΝΩΝ (προς τον Ίωνα)
  Σ' εσένα πούσαι στου ναού την είσοδο μιλώ·
  Αυτό το ιερό μπορώ να το πατήσω τάχα
  με το λευκό ποδάρι μου;

  ΙΩΝ
                      Ω ξένες, δεν μπορείτε.

  ΧΟΡΟΣ
  Μπορούμ' αυτό που θέλουμε να μάθουμ' από σένα;

  ΙΩΝ
  Πες τι λοιπόν, τι θέλετε.

  ΧΟΡΟΣ
                      Νά, είνε αλήθεια τάχα
  το πώς του Φοίβου ο ναός είναι στον ομφαλό της γης;

  ΙΩΝ
  Είνε στεφάνια μέσα του και γύρωθε Γοργόνες.

  ΧΟΡΟΣ
  Το ίδιο λέει κ' η φήμη του

  ΙΩΝ
                                Αν κάνατε θυσία
  με ιερό ψωμί, μπροστά στης πύλες του ναού του,
  και κάτι τι γυρεύετε να μάθετε απ' το Φοίβο,
  περάστε μέσ' στο ιερό· μ' αν δεν έχετε σφάξη
  αρνιά, δεν θα περάσετε μέσ' στου ναού το βάθος.

  ΧΟΡΟΣ
  Κατάλαβα· και του θεού το νόμο δεν πατώ·
  θα μείνω εδώ και θα θωρώ αυτά που είν' απ' έξω.

  ΙΩΝ
  Ό,τι μπορεί το μάτι σας να βλέπη, ας το βλέπη.

  ΧΟΡΟΣ
  Μ' εστείλανε ταφεντικά του Φοίβου το ναό να ιδώ.

  ΙΩΝ
  Και τάχα σε ποιο ένδοξο υπηρετείτε σπίτι;

  ΧΟΡΟΣ
  Ταφεντικά μου κατοικούν στην πόλι της Παλλάδος
  κ' έχουν εκεί παλάτια.

(Εισέρχεται η Κρέουσα).



ΣΚΗΝΗ Β'.



ΚΡΕΟΥΣΑ — ΙΩΝ — ΧΟΡΟΣ ΘΕΡΑΠΑΙΝΩΝ

  ΙΩΝ (προς την Κρέουσαν:)
  Από την περηφάνεια σου κι' απ' τους καλούς τους τρόπους
  που έχεις, νοιώθω εύκολα ποια είσαι, ω γυναίκα.
  Κι' από την όψι μοναχά μπορεί κανείς να νοιώση
  κατά πολλά τον άνθρωπο που ευγενικός γεννήθη.
  Αλλά παραξενεύομαι γιατί τα μάτια σου κρατείς
  χαμηλωμέν' απ' τη στιγμή που είδες τα μαντεία,
  και δάκρυα τα ευγενικά τα μάγουλά σου βρέχουν.
  Ποιά σκέψι στον ναόν αυτόν σε φέρνει, ω γυναίκα;
  Εδώ που άλλοι χαρωποί βλέπουν τους τόπους του θεού,
  εδώ θα χύση δάκρυα το μάτι το δικό σου;

  ΚΡΕΟΥΣΑ
  Άγνωστε, δεν γελάσθηκες και άδικο δεν έχεις
  για τα δικά μου δάκρυα, που βλέπεις, ν' απορήσης.
  Τούτον θωρώντας το ναό του Φοίβου, μέσ' στο νου μου
  κάποια παληάν ανάμνησι θυμήθηκα και πάλι,
  κ' ενώ εγώ βρίσκομ' εδώ, στο σπίτι ο νους μου τρέχει.
  — Ω σεις γυναίκες δύστυχες! ω πράξεις τολμηρές θεών!
  και πώς; και που το δίκηο μας να βρούμε θα μπορέσουμε,
  όταν καταστρεφόμαστε από της αδικίες
  των δυνατών;
  ΙΩΝ
  Ποιά μυστική αιτία σε λυπεί;

  ΚΡΕΟΥΣΑ
  Τίποτα· εξεθύμωσα·—γι' αυτό κ' εγώ σωπαίνω,
  και συ να μάθης μη ζητάς.

  ΙΩΝ
                      Ποιά είσαι; πούθεν ήλθες;
  πατέρας ποιος σ' εγέννησε και ποιό είνε τόνομά σου
  που πρέπει να σου λέμ'εδώ;

  ΚΡΕΟΥΣΑ
                      Κρέουσα μ' ονομάζουν,
  ο Ερεχθεύς μ' εγέννησε, πατρίδα μου η Αθήνα.

  ΙΩΝ
  Ω συ, όπου στην ένδοξη την πόλι κατοικείς,
  και που γονειοί σ' ανέθρεψαν γενναίοι, ω γυναίκα,
  πώς σε θαυμάζω!

  ΚΡΕΟΥΣΑ
                      Ως εδώ η ευτυχία φθάνει,
  ω άγνωστε, μα δεν τραβά κι' ακόμη παρά πέρα.

  ΙΩΝ
  Αυτά που λεν' οι άνθρωποι αληθινά είνε τάχα;
  Πες μου, για όνομα θεού!

  ΚΡΕΟΥΣΑ
                      Για ποιό ρωτάς, ω ξένε;
  πες μου να μάθω.

  ΙΩΝ
                  Απ' τη γη εβγήκε του πατέρα σου
  ο πρόγονος;

  ΚΡΕΟΥΣΑ
                  Αληθινά· ο Ερεχθόνιος ήταν
  αλλά το γένος τι ωφελεί;

  ΙΩΝ
                      Η Αθηνά τον έβγαλεν
  από τη γη;

  ΚΡΕΟΥΣΑ
                  Στα χέρια της τον πήρε τα παρθένα
  χωρίς να τον γεννήση αυτή.

  ΙΩΝ
                      Τον είχε παραδώση
  κατά που ιστορήθηκε, σε μιαν εικόνα απάνου;

  ΚΡΕΟΥΣΑ
  Τον έδωκε στου Κέκροπος της κόρες, δίχως όμως
  εκείνες να τον βλέπουνε.

  ΙΩΝ
                      Άκουσα που η παρθένες
  άνοιξαν το κιβώτιο της Αθηνάς κρυφά.

  ΚΡΕΟΥΣΑ
  Γι' αυτό χαθήκανε κι' αυτές και με τα αίματά τους
  τους βράχους χρωματίσανε.

  ΙΩΝ
                      Έτσι το λεν, αλήθεια.
  Και τούτο είν' αληθινό ή άδικα το λένε;

  ΚΡΕΟΥΣΑ
  Για ποιό ρωτάς; μένει καιρός να σου το ειπώ τούτο.

  ΙΩΝ
  Αν ο πατέρας σου Ερεχθεύς της αδελφές σου εσκότωσε.

  ΚΡΕΟΥΣΑ
  Να σώση την πατρίδα του εσκότωσε της κόρες.

  ΙΩΝ
  Και πώς εσώθης μόνο εσύ από της αδελφές σου;

  ΚΡΕΟΥΣΑ
  Είχα παιδί στην αγκαλιά, κ' είχα μητέρα γίνη.

  ΙΩΝ
  Αλήθεια τον πατέρα σου πώς τον κατάπιε η γη;

  ΚΡΕΟΥΣΑ
  Του Ποσειδώνα η Τρίαινα με της πληγές τον σκότωσε.

  ΙΩΝ
  Πέτρες Μακρές τον τόπο αυτόν, που εθάφτηκε, τον λένε;

  ΚΡΕΟΥΣΑ
  Το πράμα τι το ξαναλές; και τι μου το θυμίζεις;

  ΙΩΝ
  Τον τόπο εκείνον τον τιμά ο αστραφτερός Απόλλων;

  ΚΡΕΟΥΣΑ
  Ναι, τον τιμά χωρίς τιμή, κάλλιο να μη τον είχε ιδή!

  ΙΩΝ
  Οσ' αγαπάει ο θεός εσύ τα καταριέσαι;

  ΚΡΕΟΥΣΑ
  Όχι· μα έγιν' έγκλημα μέσα σ' εκείνη τη σπηληά.

  ΙΩΝ
  Από τους Αθηναίους ποιός σε πήρε για γυναίκα;

  ΚΡΕΟΥΣΑ
  Δεν είνε ντόπιος· ήλθε εκεί από πατρίδα ξένη.

  ΙΩΝ
  Ποιός; νάνε κάποιος ευγενής απ' τη γενειά του πρέπει.

  ΚΡΕΟΥΣΑ
  Ο Ξούθος, του Αιόλου γυιός, που ήταν γόνος του Διός.

  ΙΩΝ
  Και ξένος αφού ήτανε πώς πήρε σε την ντόπια;

  ΚΡΕΟΥΣΑ
  Υπάρχει πόλις Εύβοια κοντά εις την Αθήνα.

  ΙΩΝ
  Λένε πως έχει σύνορα τριγύρω από νερά.

  ΚΡΕΟΥΣΑ
  Στους Κεκροπίδες σύμμαχος ο Ξούθος, την εγκρέμισε.

  ΙΩΝ
  Σύμμαχος ήλθε; κ' ύστερα γυναίκα του σε πήρε;

  ΚΡΕΟΥΣΑ
  Του κονταριού του αμοιβή και προίκα του πολέμου.

  ΙΩΝ
  Και ήλθες με τον άνδρα σου για τους χρησμούς ή μόνη;

  ΚΡΕΟΥΣΑ
  Μ' αυτόν και τώρα βρίσκεται στου Τροφωνίου το ιερό.

  ΙΩΝ
  Ήλθε στον τόπο αυτό να ιδή, ή μάντεμα να πάρη;

  ΚΡΕΟΥΣΑ
  Από τον Φοίβο κι' απ' αυτόν να πάρη ένα λόγο.

  ΙΩΝ
  Για τους καρπούς ήλθε της γης ή για παιδί να μάθη;

  ΚΡΕΟΥΣΑ
  Πολύν καιρό ζούμε μαζύ χωρίς παιδί κανένα.

  ΙΩΝ
  Ποτέ δεν γέννησες εσύ, κι' άτεκνος είσαι πάντα;

  ΚΡΕΟΥΣΑ
  Ο Φοίβος ξέρει μοναχά γιατί παιδί δεν έχω.

  ΙΩΝ
  Δύστυχη! μ' όλο που ευτυχείς, δεν είσαι ευτυχισμένη.

  ΚΡΕΟΥΣΑ
  Ποιός είσαι, που μακάρισα τη μάννα που σ' εγέννησε;

  ΙΩΝ
  Λέγομαι δούλος του θεού και είμαι, ω γυναίκα.

  ΚΡΕΟΥΣΑ
  Η πόλις σ' αφιέρωσε, ή δούλο σ' αγοράσανε;

  ΙΩΝ
  Ετούτο ξέρω μοναχά: δουλεύω το Λοξία.

  ΚΡΕΟΥΣΑ
  Όσο για 'μένα, αισθάνομαι συμπάθεια σε σένα.

  ΙΩΝ
  Ίσως γιατί δεν γνώρισα και μάννα και πατέρα.

  ΚΡΕΟΥΣΑ
  Μένεις σε τούτο το ναό, ή κατοικείς σε σπίτι;

  ΙΩΝ
  Δικός μου είν' όλος ο ναός κι' όπου νυστάζω πέφτω. . .

  ΚΡΕΟΥΣΑ
  Σε φέρανε μικρό παιδί, ή νέος έχεις έλθη;

  ΙΩΝ
  Όσοι θαρρούν πως ξέρουνε, λένε παιδί πως ήλθα.

  ΚΡΕΟΥΣΑ
  Κι' απ' της γυναίκες των Δελφών ποιά σ' έθρεψε με γάλα;

  ΙΩΝ
  Δεν ξέρω στήθος γυναικός· εκείνη μ' έχει θρέψη.

(Δεικνύει προς τα βάθος του Ναού).


  ΚΡΕΟΥΣΑ
  Ποιά; στη δική μου συμφορά, ευρήκα κι' άλλες όμοιες!

  ΙΩΝ
  Του Φοίβου την προφήτισσα εγνώρισα για μάννα.

  ΚΡΕΟΥΣΑ
  Και πώς λοιπόν ετράφηκες κ' έγινες τέτοιος άνδρας;

  ΙΩΝ
  Ετράφηκα με της τροφές που μού φέρναν οι ξένοι.

  ΚΡΕΟΥΣΑ
  Κ' η δύστυχη μητέρα σου σαν ποιά να ήταν τάχα;

  ΙΩΝ
  Κάποια γυναίκα που ‘σφαλε κ' εγέννησεν εμένα.

  ΚΡΕΟΥΣΑ
  Έχεις τα μέσα για να ζης; τριμμένα έχεις ρούχα.

  ΙΩΝ
  Φορώ τα ρούχα του θεού, 'δω πέρα που δουλεύω.

  ΚΡΕΟΥΣΑ
  Και δεν εξέτασες ποτέ να μάθης τους γονειούς σου;

  ΙΩΝ
  Όχι· σημάδι γνωριμίας δεν μου τυχε κανένα.

  ΚΡΕΟΥΣΑ
  Αλλοίμονο!—
  Κι' άλλη γυναίκα έπαθε τα ίδια με τη μάννα σου.

  ΙΩΝ
  Ποια είνε; πόσο θα χαρώ, αν με βοηθήσης να τη βρω!

  ΚΡΕΟΥΣΑ
  Για 'κείνην ήλθα εγώ ιδώ, ο άνδρας μου πριν έλθη.

  ΙΩΝ
  Σαν τι γυρεύει; πες μου το να την υπηρετήσω.

  ΚΡΕΟΥΣΑ
  θέλει ένα μάντεμα κρυφό να μάθη από το Φοίβο.

  ΙΩΝ
  Για πες μου συ, κ' εγώ μπορώ να σε βοηθήσω στάλλα.

  ΚΡΕΟΥΣΑ
  Άκου λοιπόν το ιστορικό. . . μα ' ντρέπομαι να σου το ειπώ.

  ΙΩΝ
  Τότε δεν κάνεις τίποτε· γιατ' η ντροπή είν' οκνηρή.

  ΚΡΕΟΥΣΑ
  Έμεινε κάποια φίλη μου μητέρα με το Φοίβο.

  ΙΩΝ
  Μητέρα με το Φοίβο! μπα! μη λες το λόγο τούτο.

  ΚΡΕΟΥΣΑ
  Κι' απ' τον πατέρα της κρυφά είχε παιδί γεννήση.

  ΙΩΝ
  Αδύνατο· κάποιου θνητού αδίκημα έχει κρύψη.

  ΚΡΕΟΥΣΑ
  Όχι· την έπαθε σωστή τη συμφορά που λέει.

  ΙΩΝ
  Και ύστερα τι έκαμε, που το θεό εγνώρισε;

  ΚΡΕΟΥΣΑ
  Έρριψε το παιδάκι της από το σπίτι μακρυά.

  ΙΩΝ
  Και το παιδί που έρριψε βλέπει το φως ακόμη;

  ΚΡΕΟΥΣΑ
  Κανείς δεν ξέρει· τούτο νά, γυρεύω απ' το μαντείο.

  ΙΩΝ
  Κι' αν δεν υπάρχη το παιδί, με ποιόν εχάθη τρόπο;

  ΚΡΕΟΥΣΑ
  Το δύστυχο! θεριά θαρρώ θα τόχουν σκοτωμένο.

  ΙΩΝ
  Υπάρχει κάποιο γνώρισμα για νάχη τέτοιο φόβο;

  ΚΡΕΟΥΣΑ
  Επήγ' εκεί που το 'ριψε και δεν το ξαναβρήκε.

  ΙΩΝ
  Ευρήκε από το αίμα του σταλαγματιές στο χώμα;

  ΚΡΕΟΥΣΑ
  Δεν βρήκε, λέει, κ' έψαξε πολλές φορές τον τόπο.

  ΙΩΝ
  Κι' απ' τον καιρό, που γίνηκαν αυτά, πέρασαν χρόνια;

  ΚΡΕΟΥΣΑ
  Αν ζούσε, θάχε σαν κι'εσέ την ίδιαν ηλικία.

  ΙΩΝ
  Α, ο θεός είν'άδικος, η μάννα του αθλία.

  ΚΡΕΟΥΣΑ
  Κατόπιν δεν εγέννησεν άλλο παιδί κ' εκείνη.

  ΙΩΝ
  Ποιος ξέρει αν ο Απόλλωνας κρυφά δεν τόχει πάρη.

  ΚΡΕΟΥΣΑ
  Μόνος του νάχη την χαρά, αυτό δεν είνε δίκηο.

  ΙΩΝ
  Αλλοίμονον! ο πόνος μου ευρήκεν κι'άλλον όμοιο.

  ΚΡΕΟΥΣΑ
  Αποζητάς και συ, θαρρώ, τη μάννα σου τη δόλια.

  ΙΩΝ
  Μη μου θυμίζης θλιβερά, που θέλω να ξεχάσω.

  ΚΡΕΟΥΣΑ
  Σωπαίνω· αλλά τελείωσε αυτό που σε ρωτούσα.

  ΙΩΝ
  Ξέρεις ποιό είνε θλιβερό περσότερο απ' όσα λες;

  ΚΡΕΟΥΣΑ
  Ότι κ' εκείνη η δύστυχη το ίδιο υποφέρει;

  ΙΩΝ
  Πώς θα ειπή τάχα ο θεός, ό,τι ήθελε να κρύψη;

  ΚΡΕΟΥΣΑ
  Σαν κάθεται στον τρίποδα πούνε κοινός για όλους.

  ΙΩΝ
  Μη τα γυρεύης, άφησ'τα' φέρνει ντροπή το πράμα.

  ΚΡΕΟΥΣΑ
  Αλλά κ' εκείνη που 'παθε, πονεί για αυτή την τύχη.

  ΙΩΝ
  Τέτοια μαντέματα, ναός δεν θα βρεθή να δώση·
  γιατί στον ίδιο του ναό, ν' ακούση κατηγόρια
  ο Φοίβος, με το δίκηο του σκληρά θα τιμωρήση
  αυτόν που θα την πη. Γι' αυτό, γυναίκα, παραιτήσου·
  δεν δίνει ο θεός χρησμό κατά του εαυτού του.
  Ανοησία θάτανε να θέλουμ' από τους θεούς
  να λένε, ό,τι δεν θέλουνε, πρόβατα θυσιάζοντας
  μπρος στους βωμούς, ή βλέποντας το πέταγμα πουλιών.
  Γιατί αν ζητάμε με τη βια, χωρίς να θέλουν οι θεοί,
  ανώφελα θαν' τ αγαθά που θάβρουμε, ω γυναίκα,
  κι ωφέλιμα σαν έρχωνται από τη θέλησί τους.

  ΧΟΡΟΣ
  Πολλές για τους θνητούς η συμφορές,
  κ' έχουνε μόνο στη μορφή διαφορά·
  μόλις μπορεί ο άνθρωπος να ειπή
  πως έγιν' ευτυχής για μια φορά!

  ΚΡΕΟΥΣΑ
  Φοίβε! κ' εκεί όπως κ' εδώ το δίκηο δεν το δίνεις
  για τη γυναίκα που μιλώ. . .

(Ανακόπτεται παρατηρούσα τον Ίωνα και τους χορούς:)

                                Κ' εδώ δεν είνε τώρα!
  Το γυιό σου συ δεν έσωσες που 'πρεπε να τον σώσης,
  ούτε στη μάννα που μιλεί· μόλο που μάντις είσαι,
  τίποτε δεν μαντεύεις συ· τάφο να του σηκώση,
  Αν ίσως και της πέθανε, αν ίσως ζη ακόμη
  ας βγη και πάλι μια φορά στης μάννας του την όψι.
  Κι' όμως αλλοιώς δεν γίνεται, αν ο θεός δεν θέλη
  να μάθω αυτά που θέλω εγώ· μα βλέπω, ξένε, τώρα
  ο σύζυγος μου ο ευγενής πως έρχεται εδώ πέρα,
  ο Ξούθος, όπου άφησε του Τροφωνίου το άντρο.
  Τα λόγια που είπαμε μαζύ στον άνδρα μου μην πης,
  μήπως μου 'ρθή καμμιά ντροπή πούχω απ' αυτόν κρυφά·
  σε πλειότερ' απ' ο,τ' είπαμε μην πάρη ο λόγος δρόμο,
  γιατ' είνε πάντα δύσκολη η θέσι της γυναίκας
  μπροστά στον άνδρα· κ' η κακές γυναίκες κ' η καλές
  το ίδιο μέτρο έχουμε στο μίσος τους απάνω·
  έ, έτσι γεννηθήκαμε, δυστυχισμένες όλες {2)!

  ** (Εισέρχεται ο Ξούθος).



  ΣΚΗΝΗ Γ'.



  ΞΟΥΘΟΣ και οι ΑΝΩΤΕΡΩ

  ΞΟΥΘΟΣ
  Τον πρώτο μου χαιρετισμό προς το θεό τον στέλνω,
  και ύστερα, γυναίκα μου, 'ς εσένα· μήπως τάχα
  που άργησα τόσο πολύ, αισθάνθης στενοχώρια;

  ΚΡΕΟΥΣΑ
  Α, όχι· ήλθες έγκαιρα για να μου την προλάβης.
  Μα πες μου, τι μαντέματα απ' τον Τροφώνιο φέρνεις,
  πώς θαποχτήσουμε παιδιά εμείς, και με ποιόν τρόπο;

  ΞΟΥΘΟΣ
  Δεν μ' εύρεν άξιον ο θεός το μάντεμα να πάρω
  και τούτο είπε μοναχά: στο σπίτι δεν θα πάμε
  χωρίς παιδί κ' εγώ και συ απ' το μαντείο τούτο.

  ΚΡΕΟΥΣΑ
  Ας έχουμ' έλθη για καλό, του Φοίβου θεία μητέρα!
  και δόσε να πετύχουμε από το γυιό σου τώρα,
  όπως το είπε κι' ο χρησμός, μια τύχη πειό καλή.

  ΞΟΥΘΟΣ
  Έτσι θα γίνη.

(Προς τον Ίωνα)

                  — Αλλά ποιος είν' ο προφήτης του θεού;

  ΙΩΝ
  Μόνο στα έξω είμ' εγώ· στα μέσα είνε άλλοι,
  είνε οι πρώτοι των Δελφών, που κάθονται τριγύρω
  στον τρίποδα το μαντικό, και βγαίνουν με τον κλήρο.

  ΞΟΥΘΟΣ
  Καλά· όσα χρειάζονται να μάθω, τάχω μάθη·
  πηγαίνω μέσα στο ναό· γιατί, καθώς ακούω,
  άνοιξε στο ναό μπροστά χρηστήριο κοινό
  για κάθε ξένο· και 'ς αυτή την ευτυχή τη μέρα,
  θέλω κ' εγώ του Απόλλωνος το μάντεμα να πάρω.
  Και συ, γυναίκα, στους βωμούς κοντά, κλωνάρια δάφνης
  παίρνοντας, παρακάλεσε, για ν' αποχτήσουμε παιδί,
  ναν' οι χρησμοί καλόμοιροι, που απ' το ναό θα φέρω.

  ΚΡΕΟΥΣΑ
  Θα κάμω, ναι, θα κάμω αυτό·

(Ο Ξούθος εισέρχεται εις τον ναόν).

                                Κι' αν ο Λοξίας θέλη
  στην αμαρτία την παληά διόρθωσι να δώση,
  βέβαια φίλος δεν θα ειπή πως έγινε για μένα,
  μα, με το νάνε πια θεός, θα τη δεχθώ τη χάρι.

(Γονυπετεί προ των προπυλαίων και προσεύχεται). (**)

  ΙΩΝ (καθ' εαυτόν:)
  Με λόγια πλάγια και κρυφά γιατί ετούτ' η ξένη,
  κατηγοράει το θεό; για φιλενάδα τάχα
  ζητεί να πάρη το χρησμό, ή μήπως και μας κρύβη
  κάτι που πρέπει ναν κρυφό;. . . Μα για του Ερεχθέως
  την κόρη, τι με μέλει εμέ; τι σχέσι έχει μ' εμένα;. . .
  Ας τον ραντίσω το ναό με το χρυσό ταγγείο.

(Λαμβάνει χρυσούν δοχείον και καταβρέχει. Μετά στιγμήν σταματά και
σκέπτεται).

  Μα ο Φοίβος θέλει επίπληξι μ' αυτά που πάει και κάνει!
  Πιάνει της κόρες με τη βια κ' ύστερα της προδίνει,
  κι' όσα παιδιά κλεφτογεννά ταφίνει και πεθαίνουν!

(ωσεί αποτεινόμενος προς τον ουρανόν:)

  Δεν είνε πράματα για σε και με το νάχης δύναμι
  φρόντιζε νάχης κι' αρετή· γιατί όποιος γεννηθή κακός
  απ' τους θνητούς, πάντα οι θεοί του δίνουν τιμωρίες.
  Και είνε δίκηο τάχα, σεις, που δώσατε τους νόμους
  εις τους θνητούς, να πέφτετε οι ίδιοι 'ς ανομίες;
  Γιατί, —δεν είν' αληθινό, αλλά το φέρνει ο λόγος, —
  γιατί αν τιμωρήσετε ανθρώπους, όταν κάνουν
  με βια τους γάμους των, και συ, κι' ο Ποσειδών, κι' ο ίδιος
  ο Ζευς, πουν' άρχων τουρανού, το κάθε αδίκημά σας
  αν πληρωθή, ε, γρήγορα θαδειάσουν οι ναοί σας.
  Να βάζετε την ηδονή πειό πρώτ' απ' τη σοφία,
  είν' έγκλημα· και δίκηο πειά δεν είνε, τους ανθρώπους
  κακούς να λέμε, σαν αυτοί μιμούνται τους θεούς των!. . .

(Εξέρχεται καταβρέχων).



ΣΚΗΝΗ Δ'.



ΧΟΡΟΣ ΘΕΡΑΠΑΙΝΩΝ (προσευχόμενος){3).

  (Α' ΗΜΙΧΟΡΙΟΝ)
  Σένα, που δεν ένοιωσες μέσ' στα σωθικά σου
  κάθε πόνο φοβερό, όπου φέρν' η γέννα,
  σένα, που απ' την κεφαλή του Διός ξεγέννησε
  ο Τιτάνας Προμηθεύς, Αθηνά παρθένα! —-
  στης Πυθίας τον ναόν, ω μακάρια Νίκη,
  εδώ πέρα πέταξε με γοργό φτερό,
  από τα Ολύμπια τα χρυσά παλάτια
  εις τον ομφαλό της γης, —όπου με χορό
  τριγυρίζει ο Τρίποδας στην εστία κάτου.
  οπού της μαντείες της δίνει της κρυφές. —
  Συ, κ' η κόρη της Λητούς, δύο θεές παρθένες,
  και σεμνές του Απόλλωνος δύο αδελφές.

  (Β'. ΗΜΙΧΟΡΙΟΝ)
  Του Ερεχθέως το παληό το γένος,
  μαντέματα να πάρη καθαρά,
  παρακαλέστε σεις, και να ξανάρθη
  η γονιμότης πούχε μια φορά.
  Αιτία είνε ακλόνητη ευτυχίας
  μεγάλης, όταν λάμπουνε μια μέρα
  νέα παιδιά στο σπίτι, για ν' αφήσουν
  'ς άλλα παιδιά τα πλούτη του πατέρα.
  Είν' τα παιδιά στη δυστυχία δύναμι,
  στην ευτυχία είνε χαράς πηγή,
  και με τα όπλα δύναμι σωτήρια
  εις της πατρίδος φέρνουνε τη γη.
  Πειό πρώτ' απ' τα παλάτια κι' απ' τον πλούτο
  τα προτιμώ τα φρόνημα ταγέρια·
  εγώ χωρίς παιδιά μισώ το βίο,
  κι' όποιος τον θέλει, νάχη κατηγόρια.
  Ας κάνω εγώ παιδιά, παιδιά καλά,
  κι' ας λείψουνε τα πλούτη τα πολλά.

  (Α'. ΗΜΙΧΟΡΙΟΝ)
  Ω συ, του Πανός ναέ, και γειτονικέ
  βράχε, πούσαι στης Μακράς τη σπηληά κοντά,
  πούρχονται η τρίδυμες της Aγραύλου κόρες
  στης Παλλάδος Αθηνάς τους ναούς μπροστά,
  και σε μέρη χλοερά, και πηδούν, στους ύμνους
  που αφίνουν ελαφρές των αυλών λαλιές,
  όταν συ, ω θεέ Πάν, παίζεις με συρίγματα
  τους δικούς σου τους αυλούς μέσα στης σπηληές —
  εκεί κάτω στη σπηληά, όπου μια παρθένα,
  γέννα με το Φοίβο κάνοντας κρυφή,
  το παιδί της, σαν ντροπή πικραμένου γάμου,
  ματωμένη τώρριξε στα πουλιά τροφή.
  Ούτε ιστορήθηκε σε υφαντήν εικόνα,
  ούτε λόγος στάθηκε, πως ποτέ η ζωή
  ευτυχής εγίνηκε των παιδιών, που ως τώρα
  στους θνητούς οι αθάνατοι τα 'δοσαν θεοί.

(Εισέρχεται ο Ίων).



ΣΚΗΝΗ Ε'.



ΙΩΝ — ΧΟΡΟΣ ΘΕΡΑΠΑΙΝΩΝ και μετά μικρόν ΞΟΥΘΟΣ.

  ΙΩΝ
  Γυναίκες σεις θεράπαινες, όπου εδώ φυλάτε,
  μπροστά στης σκάλες του ναού της μοσχομυρισμένες,
  και νάρθη ο αφέντης σας προσμένετε, — ο Ξούθος
  τον άφησε τον Τρίποδα και των χρησμών τον τόπο,
  ή έχει μείνη στο ναό, κι' ακόμα μολογάει
  την ακληριά του;

  ΧΟΡΟΣ
                  Ξένε μου, ο Ξούθος είν' ακόμα
  μέσ' στον ναό· δεν πέρασε τον τόπο αυτόν να βγη·
  μα στάσου, κρότον άκουσα. . .. η πύλες σαν ν' ανοίγουν
  κάποιος να βγη. . .. Νά, κύτταξε, που ο αφέντης βγαίνει.

(Εξέρχεται ο Ξούθος από τον Ναόν).

  ΞΟΥΘΟΣ
  Χαίρε, παιδί μου· ναν' αυτός πρώτος μου λόγος πρέπει.

  ΙΩΝ
  Εγώ χαρούμενος, και συ σοφός, έτσι κ' οι δυο μας
  ευτυχισμένοι θα' μαστε.

  ΞΟΥΘΟΣ
                      Δόσε μου να φιλήσω
  το χέρι σου, και το κορμί στην αγκαλιά να σφίξω.

(Προσπαθεί να εναγκαλιασθή τον Ίωνα).

  ΙΩΝ(έκπληκτος).
  Είσαι καλά, ή χάλασε κάποιος θεός το νου σου;

  ΞΟΥΘΟΣ
  Είμαι τρελλός; που εύρηκα και θέλω να φιλήσω
  ό,τι αγαπούσα πειό πολύ;

(Προσπαθεί να τον εναγκαλισθή).

  ΙΩΝ

(Προφυλάσσων τον επί της κεφαλής του στέφανον).

  Στάσου, μήπως εγγίζοντας το ιερό στεφάνι
  το σπάσης.

  ΞΟΥΘΟΣ (επιμένων).
                  Θέλω μοναχά να σ' αγκαλιάσω, κι όχι
  να σου το πάρω· εύρηκα εκείνο που αγαπούσα.

  ΙΩΝ (αμυνόμενος).
  Μ' αφίνεις, ή το τόξο μου θα πάρω, να τρυπήσω
  τα στήθια σου.

  ΞΟΥΘΟΣ.
                  Γιατί λοιπόν μου φεύγεις, αφού βρίσκεις
  εκείνο που αγαπάς και συ;

  ΙΩΝ
                      Εγώ δεν αγαπάω
  τους ξένους τους μανιακούς και τους ξεμυαλισμένους.

(Αναλαμβάνει μετά σπουδής το τόξον).


  ΞΟΥΘΟΣ
  Και σκότωσε και κάψε με· μα ξέρε: αν με σκοτώσης,
  θα γίνης του πατέρα σου φονηάς.

  ΙΩΝ
                                Εσύ πατέρας
  δικός μου! είνε να γελώ μ' αυτά που ακούν ταυτιά μου.

  ΞΟΥΘΟΣ
  Όχι· μ' αυτά που θα σου είπω, καλά θα καταλάβης.

  ΙΩΝ
  Τι θα μου ειπής;

  ΞΟΥΘΟΣ
                  Πατέρας σου πως είμαι και συ γυιός μου.

  ΙΩΝ
  Ποιός είπε τούτο;

  ΞΟΥΘΟΣ
                  Το είπε αυτός, που σ'έθρεψεν εσένα,
  ενώ δικός μου ήσουνα· το είπεν ο Λοξίας.

  ΙΩΝ
  Δεν έχεις άλλο μάρτυρα από τον εαυτό σου

  ΞΟΥΘΟΣ
  Το λέω, αφού τώμαθα από του Λοξία τους χρησμούς.

  ΙΩΝ
  Ακούοντας λόγια στρυφνά έκαμες λάθος.

  ΞΟΥΘΟΣ
                                Τάχα
  λόγια σωστά δεν άκουσα;

  ΙΩΝ
                      Κι' ο Φοίβος τι σου είπε;

  ΞΟΥΘΟΣ
  Πως όποιον απαντήσω εγώ. . .

  ΙΩΝ
                                Πού θα τον απαντήσης;

  ΞΟΥΘΟΣ
  Την ώρα που απ' του θεού θα βγαίνω το ναό.

  ΙΩΝ
  Τί θαν' εκείνος που θα βρης;

  ΞΟΥΘΟΣ
                                Εκείνος θαν' ο γυιός μου.

  ΙΩΝ
  Πώς; γεννημένος από σε; ή γυιός θετός θα γίνη;

  ΞΟΥΘΟΣ
  Θετός, δοσμένος κι' από εμέ.

  ΙΩΝ
                      Και πρώτα-πρώτα εμένα
  βγαίνοντας συναπάντησες;

  ΞΟΥΘΟΣ
                      Παιδί μου, κανέν' άλλον.

  ΙΩΝ
  Και τούτ' η τύχη από πού;

  ΞΟΥΘΟΣ
                      Ιδία μας βρήκε τύχη.

  ΙΩΝ
  Ποιά μάννα μ' έδωκε 'ς εσέ;

  ΞΟΥΘΟΣ
                      Να σου το ειπώ δεν ξέρω.

  ΙΩΝ
  Ούτε ο Φοίβος το είπε αυτό;

  ΞΟΥΘΟΣ
                      Απ' την πολλή χαρά μου
  δεν τον ερώτησα.

  ΙΩΝ
                  Και πώς; από τη γη γεννήθηκα;

  ΞΟΥΘΟΣ
  Το χώμα δεν γεννά παιδιά;

  ΙΩΝ
                      Πώς είμ' εγώ δικός σου;

  ΞΟΥΘΟΣ
  Δεν ξέρω. Τον θεόν γι' αυτό θα τον ρωτήσω πάλι.

  ΙΩΝ
  Ας πούμε γι' άλλα πράματα.

  ΞΟΥΘΟΣ
                                Αυτά είνε τα πειό καλά,
  παιδί μου.

  ΙΩΝ
                  Σε παράνομο μην τύχη κ' ήλθες γάμο;

  ΞΟΥΘΟΣ
  Ε, πάντα ο νηός είνε τρελλός.

  ΙΩΝ
                                Πριν πάρης του Ερεχθέως
  την κόρη;

  ΞΟΥΘΟΣ
  Πριν, όχι ύστερα

  ΙΩΝ
                                Λοιπόν μ' έχεις γεννήση
  προτήτερ' απ' το γάμο σου;

  ΞΟΥΘΟΣ
                                Τα χρόνια συμφωνούνε
  και με την ηλικία σου.

  ΙΩΝ
                      Πώς βρέθηκα δω πέρα;

  ΞΟΥΘΟΣ
  'Σ αυτό δεν ξέρω τι να ειπώ;

  ΙΩΝ
                                Πώς πήρα τόσο δρόμο;

  ΞΟΥΘΟΣ
  Παραξενεύομαι κ' εγώ.

  ΙΩΝ
                      Μην τύχη στης Πυθίας
  κ' ήλθες το βράχο πειο μπροστά;

  ΞΟΥΘΟΣ
                      Εις της γιορτές του Βάκχου.

  ΙΩΝ
  Σε τίνος σπίτι έμεινες;

  ΞΟΥΘΟΣ
  'Σ εκείνον που με γνώρισε
  με τα κορίτσια των Δελφών.

  ΙΩΝ
                      Εις τα μυστήριά τους,
  ή θέλεις για να ειπής κι' αλλού;

  ΞΟΥΘΟΣ
                      Εις των Μαινάδων τη γιορτή.

  ΙΩΝ
  Είχες σωστή τη' γνώσι σου, ή μεθυσμένος ήσουν;

  ΞΟΥΘΟΣ
  Επαραδόθηκα μ' αυτές στης ηδονές του Βάκχου.

  ΙΩΝ
  Τότε με γέννησες εμέ.

  ΞΟΥΘΟΣ
                      Και σ' εύρε η τύχη, γυιέ μου.

  ΙΩΝ
  Πώς ήλθα στο ναό αυτό;

  ΞΟΥΘΟΣ
                      Θα σ' άφησεν η κόρη.
  ΙΩΝ
  Δούλος για αυτό δεν έγινα.

  ΞΟΥΘΟΣ
                      Τώρα λοιπόν, παιδί μου
  δέξου με για πατέρα σου.

  ΙΩΝ
                      Δεν πρέπει ν' απιστήσω
  στο λόγο που είπεν ο θεός.

  ΞΟΥΘΟΣ
                      Πολύ καλά το εσκέφθης.

  ΙΩΝ
  Τι άλλο ήθελα απ' αυτό;

  ΞΟΥΘΟΣ
                      Το πράμα τώρα βλέπεις
  όπως σου πρέπει να το ιδής.

  ΙΩΝ
  Να ήμ' εγώ παιδί αυτού, που είνε γόνος του Διός!

  ΞΟΥΘΟΣ
  Αυτό για σένα ήτανε.

  ΙΩΝ
                      Και θα μπορέσω τάχα
  εκείνους που μ' εγέννησαν στην αγκαλιά να σφίξω;

  ΞΟΥΘΟΣ
  Αν δώσης πίστι στο θεό.

  ΙΩΝ (εναγκαλιζόμενος τον Ξούθον)
                      Χαίρε λοιπόν, πατέρα!

  ΞΟΥΘΟΣ
  Αυτός ο λόγος που άκουσα τι ευχάριστος που είνε!

  ΙΩΝ
  Όπως κ' η μέρα η σημερινή. . .

  ΞΟΥΘΟΣ
                                Την ευτυχία μου δίνει

  ΙΩΝ
  Αγαπητή μητέρα μου! πότε θα ιδώ κ' εσένα;
  τώρα ποθώ για να σε ιδώ περσότερο από πρώτα.
  μα τι να κάνω τώρα πεια, αν ήσαι πεθαμένη!

  ΧΟΡΟΣ
  Η χαρά του σπιτιού, που δουλεύουμε
  και για μας είνε τώρα χαρά.
  Μα πως ήθελα μέσ' στου Ερεχθέως
  τα παλάτια να ζη ευτυχισμένη
  με δικά της παιδιά κ' η κυρά.

  ΞΟΥΘΟΣ
  Παιδί μου, για να σ' εύρω εγώ, ήτανε δίκηα η κρίσι
  που έκαν' ο θεός, και συ μ' εμέ συναπαντήθης,
  και βρήκες τον πατέρα σου, που πρώτα δεν τον ήξερες.
  Ό,τι εγύρευες και συ, αυτό κ'εγώ ποθούσα:
  να βρούμε τη μητέρα σου που σ' έδωκε'ς εμένα,
  ας μπιστευθούμε στον καιρό, κ' ίσως κι' αυτή τη βρούμε.
  Άφησε τώρα το ναό και τη δουλειά που κάνεις
  και, όπως ο πατέρας σου ποθεί, εις την Αθήνα
  έλα να πάμε, γιατί εκεί χαρά σε περιμένει,
  πλούτος πολύς, και μ' όλ' αυτά το σκήπτρο του γονειού σου
  Κανείς ποτέ δεν θα σε ειπή πως άνομα εγεννήθης,
  ούτε φτωχός· μα θα' χης συ κ' ευγένεια και πλούτη.

(Ο Ίων καταβιβάζει την κεφαλήν και σιωπά).

  Σωπαίνεις; Μα γιατί στη γη τα μάτια χαμηλώνεις
  και μπαίνεις σε συλλογισμούς, και τη χαρά, που πήρεν
  ως τώρα ο πατέρας σου, σε λύπη τη γυρίζεις;

  ΙΩΝ
  Τα πράματα δεν έχουνε ποτέ την ίδιαν όψι,
  όταν τα βλέπης μακρυά, κι' όταν κοντοζυγώνουν.
  Κι' όσο για τη συνάντησι, πολλή χαρά μου φέρνει,
  που βρήκα σε, πατέρα μου. Μ' άκουσε αυτό που ξέρω:
  Λέγουν ότι στην ένδοξη Αθήνα είνε ντόπιες
  και όχι ξένες η γενειές, και δυο κακά θα μ' εύρουν!
  ξένος θαν' ο πατέρας μου και νόθος θαμ 'εγώ.
  Έχοντας τούτη τη ντροπή, αδύνατος θα μείνω,
  και θα με λένε τίποτα, χωρίς καμμιάν αξία.
  Μα κι αν θελήσω μια φορά στην πόλι πρώτος να φανώ,
  όλ' οι κατώτεροι από εμέ θα με μισήσουν, όλοι,
  γιατ' ό,τι νοιώθουν πειο τρανό, πολλή τους φέρνει λύπη.
  Μα κ' οι πολίτες οι καλοί, που γνώσι μπορεί νάχουν,
  και όμως από την αρχή γυρεύουνε ν' απέχουν,
  μαζύ μου θα γελάσουνε, και θα με ειπούν τρελλό,
  που σε μια πόλι ανήσυχη, γεμάτην από φόβους,
  εγώ την ησυχία μου δεν είχα προτιμήση.
  Μαζύ με το αξίωμα, πρέπει να φυλαχθώ
  απ' τον καθένα ισχυρό πούχει στο λόγο δύναμι·
  γιατί αυτά, πατέρα μου, στους άρχοντες συμβαίνουν:
  όπου εκείνοι έχουνε αξίωμα στης πόλεις,
  μεγάλο βρίσκουν πόλεμον από τους αντιζήλους.
  Όταν λοιπόν θα 'ρθώ εγώ σε ξένο σπίτι, ξένος,
  που κ' η γυναίκα είν' άτεκνη, όπου της ίδιες λύπες
  είχε κι' αυτή προτήτερα με σένα δοκιμάση,
  βαρειά θα φέρνη πάντοτε την τύχη τη δική σου
  μπροστά στην ατυχία της, που συ παιδί ευρήκες.
  Πώς τάχα με το δίκηο της δεν θα μισήση εμένα,
  όταν εγώ θα βρίσκωμαι στα πόδια σου μπροστά,
  κ' εκείνη, όντας άτεκνη, καταφαρμακωμένη
  θα βλέπη την αγάπη σου 'ς εμένα; Όπου τότε,
  ή θα μ' αφήσης έρημον να την ευχαριστήσης,
  ή θα κρατής για χάρι μου σε ταραχή το σπίτι.
  Πόσες σφαγές δεν κάμανε, και πόσα φαρμακώματα
  στους άνδρες η γυναίκες τους, για την καταστροφή τους!
  Λυπάμαι τη γυναίκα σου που άκληρη γερνάει·
  δεν ήταν άξια να πονή χωρίς παιδιά, που είνε
  από γενειά τόσο λαμπρή· άδικα μου παινεύεις
  της βασιλείας ταγαθά, πούνε γλυκειά στην όψι,
  μα μέσ' στο σπίτι θλιβερή· ποιος είν' ευτυχισμένος
  κι' αφρόντιστος, όταν περνά με φόβους τη ζωή του
  και δυσπιστίες; ήθελα να ήμ' ευτυχισμένος
  απλός πολίτης πειο καλά, παρά να βασιλεύω,
  και νάχω πάντα τους κακούς για φίλους μου τριγύρω,
  και τους καλούς να τους μισώ, και φόβο να τους έχω
  μη με σκοτώσουν. Ίσως πης πως το χρυσάφι τον νικά
  τον κάθε φόβο, και γλυκό πως είνε πράμα ο πλούτος·
  μα δεν μ' αρέσει ν' αγροικώ στ'αυτιά μου κατηγόριες,
  κ' εγώ τον πλούτο να κρατώ, ούτε και λύπες νάχω·
  μ' αρέσει μέτρια ζωή, που λύπες να μην έχη·
  ποιες ευτυχίες έχω εδώ, πατέρα μου, άκουσε τες:
  πρώτα την ησυχία μου που οι άνθρωποι τη θέλουν·
  λίγες φροντίδες, και κακός ποτέ κανείς δεν ήρθε
  να με ταράξη· κι' ούτε αυτή την αηδία αισθάνομαι
  να σταματώ το βήμα μου μπρος στους κακούς ανθρώπους·
  κάνοντας στους θεούς ευχές, ή με θνητούς μιλώντας,
  υπηρετώ τους ευτυχείς κι' όχι τους λυπημένους·
  και όταν τούτοι φεύγουνε, εκείθε φθάνουν άλλοι
  που με καινούργιους να μιλώ ευχαριστούμαι πάντα·
  κι' αυτό που πρέπει ο άνθρωπος, και όταν δεν το θέλη
  να τόχη, πούνε σύμφωνο και με τη φύσι,—ο νόμος,—
  δίκαιον πάντα με κρατεί 'μπρος στου θεού τα μάτια·
  αυτά συλλογιζόμενος, θαρρώ πως είνε πειο καλά
  ετούτα εδώ, απ' όσα εκεί έχετε σεις, πατέρα.
  Για εμέ τον ίδιον αγαπώ να ζω, και άφησέ με·
  ευτυχισμένος είν κι' αυτός που για μεγάλα χαίρεται,
  ευτυχισμένος είν' κι' αυτός που τα μικρά του φθάνουν.

  ΧΟΡΟΣ
  Καλά τα είπες, αν μ' αυτά εκείνοι που αγαπώ εγώ
  θα τύχη από τα λόγια σου να βγουν ευτυχισμένοι·

  ΞΟΥΘΟΣ
  Άφησε συ τα λόγια αυτά και μάθε να ευτυχήσης·
  θέλω, τώρα που σ' εύρηκα, να κάμω ένα τραπέζι,
  παιδί μου, κι' όσες μια φορά, την ώρα που εγεννήθης,
  θυσίες δεν εκάναμε, να γίνουν όλες τώρα.
  Σε προσκαλώ για ξένο μου σε φιλικό τραπέζι
  στο σπίτι μου, θάρθης μαζύ μ' εμένα στην Αθήνα,
  τάχα σαν νάσαι θεατής, κι όχι παιδί δικό μου·
  γιατί δεν θέλω, ευτυχής εγώ, τη σύζυγό μου,
  που είν ως τώρα άτεκνη, σε λύπες να την ρίξω.
  Κι' όταν περάση ο καιρός, θα σε παρουσιάσω
  'ς αυτήν, όπου της χώρας μου το σκήπτρο θα σου δώσω.
  Ίωνα τώρα σε καλώ, στην τύχη σου όπως πρέπει,
  σαν μόλις βγήκα απ' το ναό, εσένα πρωτοβρήκα.
  Τώρα τους φίλους κάλεσε, και πες τους, στη θυσία
  νάρθουνε μ' ευχαρίστησι, προτού αφήσης τους Δελφούς. . .
  — Και σεις, ώ δούλες, σιωπή κρατείτε, κι' όσα ακούσατε
  αν 'πήτε στη γυναίκα μου, το θάνατο θα βρήτε.

  ΙΩΝ
  Πηγαίνω· μ' απ' την τύχη μου ακόμα λείπει κάτι:
  εκείνην που μ' εγέννησεν, αν δεν ευρώ, πατέρα,
  θαν' η ζωή μου άχαρη· κι' αν πρέπει μια ευχή
  να κάνω, θάνε η μάννα μου να είνε απ' την Αθήνα,
  νάχω τουλάχιστο απ' αυτή το θάρρος του πολίτη·
  γιατί όποιος κι'αν βρεθή ποτέ σε ξένη πόλι ξένος,
  όσο κι'αν γίνη νόμιμος πολίτης, πάντα μένει
  δούλος στη γλώσσα και ποτέ δεν πρέπει να μιλή.

(Εξέρχονται).



ΣΚΗΝΗ ς'.



  ΧΟΡΟΣ ΘΕΡΑΠΑΙΝΩΝ (μόνος:)
  Τα δάκρυα βλέπω και τους στεναγμούς της
  και τα κλαψίματα, σαν η κυρά μου ιδή,
  νάχη παιδί ο άνδρας της δικό του,
  κ' εκείνη νάνε στείρα και χωρίς παιδί.
  Γυιέ της Λητούς προφητικέ! ποιά προφητεία
  από το στόμα σου ετραγουδήθη;
  πώς το παιδί ετράφη στο ναό σου,
  και από ποιά γυναίκα εγεννήθη;
  Γιατί αυτό το μάντεμα σου όλο
  δεν με ησυχάζει· κάποιον θάχη δόλο·
  φοβάμαι απ' αυτό, καμμιά φορά
  μεγάλη μη μας εύρη συφορά.
  Είνε ο λόγος του θεού παράξενος
  και παράξενη μου δίνει σκέψι·
  είν'από ξένη το παιδί αυτό γενηά, —
  ποιός τάχα τούτο δεν θα το πιστέψη;

(Αντιστροφή)

  Πώς, φιλενάδες, στην κυρά μας τούτο
  δεν θα το ειπούμε με τρανή φωνή,
  πούχε στον άνδρα όλες της ελπίδες,
  μα κ' έχει τόσο δύστυχη γενή;
  Τώρα εκείνη λυώνει από τη συφορά
  και η χαρά για κείνον θανατείλη.
  έπεσε εκείνη στα λευκά γεράματα,
  κι αυτόν θα τον περιφρονούν οι φίλοι.
  Ο άθλιος! όπου τη θύρα εχτύπησε
  στο σπίτι μας, πούχ' ευτυχία, μα χαρά
  — που να χαθή! που να χαθή! — δεν έφερε
  καμμιά, κ' έχει γελάση μόνο την κυρά, —
  που οι θεοί να μη δεχθούν, όταν θα κάνη
  θυσία μ' ευκολάναφτο λιβάνι.
  Μα εγώ θα δείξω τώρα πόσον αγαπώ
  το σπίτι το βασιλικό— [και θα τα ειπώ] {4).

(Στροφή).

  Τώρα ο πατέρας και ο νηός ο γυιός του
  νέο τραπέζι ετοιμάζουνε τρανό
  στου Παρνασσού τους βράχους, όπου σχίζονται
  και ανεβαίνουν ως τον ουρανό, —
  όπου ο Βάκχος ο θεός, κρατώντας
  της πεύκινες και δίφωτες λαμπάδες,
  της νύχτες ελαφρά χοροπηδάει
  μαζύ με της νυχτερινές Μαινάδες.
  Ποτέ του να μη φθάση μέσ' στην πόλι,
  και μ' όλα του τα νηάτα να πεθάνη!
  γιατί στην πόλι αν έμβη ένας ξένος
  μεγάλη στενοχώρια θα μας κάνη.
  Καλήτερα ο Ερεχθεύς να μείνη,
  που πρώτος βασιληάς μας είχε γίνη.

ΑΥΛΑΙΑ




ΜΕΡΟΣ ΔΕΥΤΕΡΟΝ




(Σκηνογραφία η αυτή. — Εισέρχεται η Κρέουσα ακολουθουμένη από τον
Πρεσβύτην.



ΣΚΗΝΗ Α'.



ΚΡΕΟΥΣΑ. — ΠΡΕΣΒΥΤΗΣ. — ΧΟΡΟΣ ΘΕΡΑΠΑΙΝΩΝ.

  ΚΡΕΟΥΣΑ
  Γέρο, που του πατέρα μου ήσουν' παιδαγωγός
  του Ερεχθέως μια φορά, που ήταν στο φως ακόμα,
  σύρε στον τόπο του θεού που δίνει τους χρησμούς του,
  να πάρης ευχαρίστησι και συ μαζύ μ' εμένα,
  αν τύχη και ο βασιληάς Λοξίας αποκρίθη
  με το χρησμό του, πως παιδιού μητέρα θα γενώ.
  Η ευτυχία είνε γλυκειά σαν μοιρασθή με φίλους·
  κι' αν ίσως, — που να μη γενή — κάτι κακό μας τύχη,
  βρίσκει κανείς παρηγοριά, βλέποντας μέσ' στα μάτια
  ανθρώπου που μας συμπαθεί· μ' όλο πούμαι κυρά σου,
  όπως και τον πατέρα μου συ μια φορά τιμούσες,
  έτσι τιμώ κ' εγώ εσέ.

  Ο ΠΡΕΣΒΥΤΗΣ
  Ώ κόρη, είσαι άξια
  των άξιων των γονέων σου· τα έθιμα φυλάττεις,
  και τους παληούς προγόνους σου δεν ντρόπιασες ποτέ σου.
  Φέρε με, φέρε στο ναό και υποστήριξε με·
  είνε δυσκολοδιάβατος ο δρόμος του μαντείου,
  και γίνου στήριγμα εσύ για τα γεράματά μου.

  ΚΡΕΟΥΣΑ (λαμβάνουσα αυτόν εκ της χειρός).
  Έλα μαζύ και πρόσεξε το πόδι που πατάς.

  Ο ΠΡΕΣΒΥΤΗΣ (προχωρών).
  Νά· είν' αργό το πόδι μου, μα γρήγορ' η ψυχή μου.

  ΚΡΕΟΥΣΑ
  'Σ αυτόν τον τόπο τον στενό στηρίξου στο ραβδί σου.

  Ο ΠΡΕΣΒΥΤΗΣ
  Είνε τυφλό και το ραβδί σαν δεν καλοθωρούμε.

  ΚΡΕΟΥΣΑ
  Καλά το είπες, αλλά μη σε κυριεύη ο κόπος.

  Ο ΠΡΕΣΒΥΤΗΣ
  Το θέλω εγώ; τη δύναμι δεν έχω τη χαμένη.

(Προχωρεί οδηγούμενος υπό της Κρεούσης μέχρι του άκρου της σκηνής και
εξέρχεται. — η Κρέουσα επανέρχεται).

  ΧΟΡΟΣ
  Αλλοίμονο τ' ήταν γραφτό!

  ΚΡΕΟΥΣΑ
                      Ο πρώτος σας ο λόγος
  ευχάριστος δεν φαίνεται.

  ΧΟΡΟΣ
                      Αλλοίμονο, η δόλια!
  θλίψιν αισθάνομαι βαρειά για το χρησμό που εδόθη
  στ' αφεντικά μου. Τι λοιπόν να κάμω τώρα πρέπει;
  Με φοβερίζει ο θάνατος.

  ΚΡΕΟΥΣΑ
                      Γιατί ο λόγος τούτος;
  κι' ο φόβος σας αυτός γιατί;

  ΧΟΡΟΣ
                      Τι τάχα: να το ειπούμε
  ή να το σιωπήσουμε; Να κάνουμε τι τάχα;

  ΚΡΕΟΥΣΑ
  Πες μου, μην έχης συφορά καμμιά να ειπής για μένα;

  ΧΟΡΟΣ
  Θα σου το ειπώ και δυο φορές ακόμα κι' αν πεθάνω.
  Για σένα δεν εγράφτηκε, κυρά, στην αγκαλιά σου
  να ιδής παιδί, ούτε ποτέ στο στήθος σου να γύρη.

  ΚΡΕΟΥΣΑ
  Αχ! θα πεθάνω, αλλοίμονο!

(Εισέρχεται ο Πρεσβύτης εκ νέου)

  Ο ΠΡΕΣΒΥΤΗΣ
                      Κόρη μου!

  ΚΡΕΟΥΣΑ
                                Φιλενάδες!
  Τι συφορές που η δύστυχη επήρα στη ζωή μου!

  Ο ΠΡΕΣΒΥΤΗΣ
  Παιδί μου, εχαθήκαμε!

  ΚΡΕΟΥΣΑ
                      Αλλοί! αλλοίμονο μου!
  Ποιά λύπη τώρα φοβερή τρυπάει τα σωθικά μου!

  Ο ΠΡΕΣΒΥΤΗΣ
  Όχι ακόμα στεναγμός, —

  ΚΡΕΟΥΣΑ
                      Μα η συφορά έχει φθάση.

  Ο ΠΡΕΣΒΥΤΗΣ
  Πριν μάθουμε, —

  ΚΡΕΟΥΣΑ
                  Ποιά είδησι λοιπόν να μάθω πρέπει;

  Ο ΠΡΕΣΒΥΤΗΣ
  Αν ίσως και ο άνδρας σου θα μοιρασθή μαζύ σου
  τη λύπη, ή μονάχα εσύ θα βγης δυστυχισμένη.

  ΧΟΡΟΣ
  Σε κείνον έδωκε παιδί, ω γέροντα, ο Λοξίας,
  κ' είνε μονάχος του ευτυχής χωρίς κι' αυτή να ήνε.

  ΚΡΕΟΥΣΑ
  Αυτά που είπες φθάνουνε να βαρειαναστενάζω
  για το μεγάλο το κακό.

  Ο ΠΡΕΣΒΥΤΗΣ (προς τον Χορόν:)
                      Και το παιδί που είπες,
  τάχ' από ποιά θα γεννηθή γυναίκα, ή εγεννήθη;

  ΧΟΡΟΣ
  Τον είδα, έχει γεννηθή· είν' ένα παλληκάρι
  ο νηός, όπου του έδωκε για γυιό του ο Λοξίας.

  ΚΡΕΟΥΣΑ (προς τον Χορόν:)
  Τι λες; μα είν' απίστευτος, απίστευτος ο λόγος
  που βγήκε από το στόμα σου.

  Ο ΠΡΕΣΒΥΤΗΣ (προς τον Χορόν:)
                                Το ίδιο και για μένα.
  Ποιό τέλος έχει ο χρησμός; πειο καθαρά για πες μας·
  και το παιδί πειο είν' αυτό, [που του δωκε ο Λοξίας];

  ΧΟΡΟΣ
  Την ώρα που άνδρας σου απ' το ναό θα βγαίνη,
  αυτός, που πρώτον ήθελε μπροστά του απαντήση,
  θα είν' ο γυιός που ο θεός Λοξίας τούχει δώση.

  ΚΡΕΟΥΣΑ
  Αλλοίμονο μου! άτεκνη, άτεκνη εγώ θα μείνω,
  κι' ωρφανεμένο κ' έρημο θα κατοικήσω σπίτι
  'ς όλη μου τη ζωή.

  Ο ΠΡΕΣΒΥΤΗΣ
                      Μα ποιός να ήν' εκείνος τάχα
  που τον φανέρωσε ο χρησμός; της δύστυχης ο άνδρας
  με ποιόν συναπαντήθηκε, και πού λοιπόν τον είδε;

  ΧΟΡΟΣ
  Αγαπημένη μου κυρά, αυτόν τον νηόν τον ξέρεις
  οπού σαρώνει το ναό; αυτός είν' το παιδί του.

  ΚΡΕΟΥΣΑ
  Ποια συφορά! ποια συφορά, ώ φίλες, έχω πάθη!
  να πέταγα καλήτερα εις τον υγρόν αγέρα
  απ' την Ελλάδα μακρυά, στης δύσεως ταστέρια.

  Ο ΠΡΕΣΒΥΤΗΣ
  Κι' όνομα ποιό εις το παιδί έχει ο πατέρας δώση;
  ξέρεις, ή μήπως μυστικό και τόνομά του μένει;

  ΧΟΡΟΣ
  Τον είπ' εκείνος Ίωνα, γιατ' ήτανε κι' ο πρώτος
  οπού με τον πατέρα εδώ συναπαντήθη·
  ποια μάννα τον εγέννησε, να σας ειπώ δεν ξέρω·
  Μα για να μάθης, γέροντα, όσα κ' εγώ γνωρίζω,
  σου λέω πως εβγήκε αυτός και πάει να θυσιάση,
  για του παιδιού τη γέννησι και τη φιλοξενία,
  μέσ' στης σκηνές της ιερές απ' τη γυναίκα του κρυφά,
  και με το νέο του παιδί να κάνη ένα τραπέζι.

  Ο ΠΡΕΣΒΥΤΗΣ
  Κυρά, επροδοθήκαμε! πονώ κ' εγώ μαζύ σου!
  ο άνδρας σου μας πρόσβαλε, κι' από του Ερεχθέως,
  με κάθε τρόπο δολερό, το σπίτι θα μας διώξη·
  δεν θέλω μ' όσα θα σου ειπώ τον άνδρα σου να βρίσω.
  Μα σ' αγαπώ περσότερον εσένα κι' από κείνον, —
  που ξένος μέσ' στην πόλι μας εμβήκε και σε πήρε,
  μαζύ και με το σπίτι σου και την κληρονομιά σου,
  ενώ εκρυφογένναγε παιδιά μ' άλλη γυναίκα·
  τον τρόπο αυτό τον μυστικό θα σου τον εξηγήσω:
  με το να νοιώση πως εσύ ήσουν γυναίκα στείρα,
  δεν ήθελε να μοιρασθή την τύχη τη δική σου·
  παίρνοντας μυστικά λοιπόν από της δούλες κάποια
  έκαμε τούτο το παιδί, και τόστειλε μακρυά του
  να του το θρέψουν στους Δελφούς· έτσι λοιπόν εκείνο
  αφού αφέθη στο ναό, και μόρφωσιν επήρε,
  σαν έννοιωσε πως το παιδί έγινε παλληκάρι,
  σ' έπεισε 'δω να έλθετε, τάχα για σένα μόνο,
  οπού δεν έκανες παιδιά· αυτός είπε το ψέμμα
  πούτρεφε το παιδί κρυφά, και όχι ο Απόλλων,
  κ' έφτιανε τέτοιες πονηριές· αν ήθελε πιασθή,
  το γυιό του θ' αφιέρωνε εις το θεό, κι' αν ίσως
  κατώρθωνε για να κρυφθή, το χρόνο να κερδίση
  που πέρασε, θα του 'δινεν ευθύς τη βασιλεία
  της χώρας· μα και τόνομα αυτό που τούχει δώση
  το είχε φτιάση από καιρό, και Ίωνα τον είπε,
  τάχα πως τον συνάντησε σαν έβγαινε απ'το ναό.

  ΧΟΡΟΣ
  Αλλοίμονο! πώς τους μισώ τους πονηρούς τους άνδρες,
  που φτιάνουνε το άδικο, κ' έπειτα το στολίζουν
  με πονηριές· μα προτιμώ καλήτερα ένα φίλον
  ανόητο, παρά κακόν οπού σοφός να ήνε.

  Ο ΠΡΕΣΒΥΤΗΣ
  Κ' είνε το πειο τρανό κακό αυτό που συ θα πάθης:
  θα φέρης μέσ' στο σπίτι σου γι' αφέντη έναν άνδρα
  χωρίς μητέρα, γέννημα κάποιας γυναίκας δούλας
  και απολιτογράφητον· λιγώτερο θα ήταν
  βέβαια το τούτο κακό, αν έφερνε στο σπίτι
  από γυναίκα ευγενικιά παιδί, και σ' είχε πείση
  ότι μ' εκείνη τόκανε, αφού εσύ ήσουν στείρα·
  κι' αν ίσως πάλιν ήτανε τούτο πικρό για σένα,
  άλλη γυναίκα ας εύρισκε στο γένος του Αιόλου.
  Πρέπει λοιπόν εκδίκησι να εύρης γυναικεία
  για όλα τούτα, ή σπαθί στο χέρι σου να πάρης,
  η δόλια, ή με φάρμακα τον άνδρα να σκοτώσης
  και το παιδί, προτού να βρης το θάνατο από κείνους.
  Εάν δειλιάσης συ γι' αυτό, θα χάσης τη ζωή σου·
  γιατί όταν έλθουν δυο εχθροί μέσα στο ίδιο σπίτι,
  θα καταντήση δυστυχής ο ένας ή ο άλλος.
  Επιθυμώ λοιπόν κ' εγώ ν' αγωνισθώ μαζύ σου,
  και να σκοτώσουμε μαζύ το γυιό του, εκεί μέσα,
  στο σπίτι εκείνο μπαίνοντας που κάνει το τραπέζι.
  Έτσι κ' εγώ πεθαίνοντας, την υποχρέωσί μου
  θα βγάλω στους αφέντες μου, που χρόνια μ' έχουν θρέψη,
  ή ζωντανός να μοιρασθώ μαζύ τους τη χαρά τους.
  Γιατί ένα μόνο, τόνομα, φέρνει ντροπή στους δούλους·
  μα σαν ο δούλος είν' καλός, από τους ελευθέρους
  δεν είνε πειο χειρότερος.

  ΧΟΡΟΣ
                      Κυρά μου αγαπημένη,
  θέλω τη συφορά κ' εγώ να μοιρασθώ μαζύ σου,
  κ' ή να πεθάνω, ή κ' εγώ να ζήσω ευτυχισμένη.

  ΚΡΕΟΥΣΑ
  Ψυχή μου! πώς να σιωπήσω
  και πώς ν' αφήσω τη ντροπή,
  τους έρωτες να φανερώσω
  τους σκοτεινούς;. . . τι μ' εμποδίζει;. . .
  Την αρετή για ποιόν κρατούμε
  όταν ο άνδρας μας προδίνη;
  Σπίτι δεν έχω, παιδιά δεν έχω
  και η ελπίδες μου πάνε χαμένες
  που δεν εμπόρεσα να της κρατήσω,
  και για τα τέκνα εσιωπούσα
  και για το γάμο το θλιβερό.
  Μα όχι! στου Διός θα ορκισθώ
  το θρόνο τον πολύαστρο, κι ακόμα
  στην Αθηνά, των βράχων μου θεάν,
  μα και στο ακρογιάλι το ιερό
  του Τρίτωνος της λίμνης, πως θα κάνω
  το σφάλμα μου γνωστό, να ελαφρώσω
  τα στήθηα μου από το βάρος τους αυτό.
  Από τα μάτια μου σταλάζει δάκρυ
  και η ψυχή μου πόνον έχει πάρη
  απ' τους ανθρώπους και απ' τους αθανάτους,
  που αχάριστους θα τους αποδείξω,
  προδότες της συζυγικής αγάπης.
  Ώ, που με της εφτάφωνης κιθάρας
  το άψυχο το κέρας τραγουδάς
  τους ύμνους τους αρμονικούς στης μούσες,
  γυιέ της Λητούς! σε σένα θα μιλήσω:
  ήλθες 'ς εμέ με τα χρυσά μαλλιά σου
  αστράφτοντας, όταν εγώ τα στήθια
  εστόλιζα με κίτρινα λουλούδια,
  όμοια με τα χρυσά φορέματά μου.
  Μ' άρπαξες απ' τα χέρια τα λευκά μου,
  και μ' έσυρες στο βάθος της σπηληάς,
  ενώ εγώ τη μάννα μου ζητούσα,
  και συ, θεός, επλάγιασες μαζύ μου
  ερωτικά και με χωρίς ντροπή.
  Η δύστυχη! σου γέννησα παιδί,
  που τ' άφησ' απ' της μάννας μου το φόβο
  εκεί, όπου εσμίχθηκα με σε.
  Αλλοίμονο μου! το φτωχό παιδί,
  που ήτανε δικό μου και δικό σου,
  τα όρνυα μού τ' αρπάξανε κ' εχάθη,
  και συ κιθάρες παίζεις, τραγουδείς!
  Ώ ναι! εις της Λητούς το γυιό μιλώ,
  εσένα, ——όπου κάθεσαι στης γης
  τη μέση και στους θρόνους τους χρυσούς,
  κι' αφίνης τα μαντέματα να——φθάση
  έως την ακοή σου η φωνή μου.
  Αχ! εραστή κακέ! που δίνης τώρα
  στον άνδρα τον δικό μου ένα παιδί,
  χάρι που δεν αξίζει, και το φέρνεις
  στο σπίτι μου· κι ο γυιός μου, πούνε γυιός σου,
  χωρίς κανείς να ξέρη, εφαγώθη
  από τα όρνυα μέσ' στα σπάργανά του,
  που η μάννα του τον τύλιξεν——εγώ!
  Η Δήλος σε μισεί· μα και της δάφνης
  οι κλώνοι με το φοίνικα μαζύ
  το φουντωτό, εκεί που με τον Δία
  σ' εγέννησε η σεμνή Λητώ!

  ΧΟΡΟΣ
  Αλλοίμονο! ποια άβυσσος μεγάλη τώρ' ανοίγεται,
  με συφορές, όπου γι αυτές καθένας θα δακρύση.

  Ο ΠΡΕΣΒΥΤΗΣ
  Το πρόσωπό σου βλέποντας η θλίψι με γεμίζει,
  ώ κόρη μου, και γίνομαι έξ' απ' τον εαυτό μου.
  Το ένα κακό δεν πέρασε που έλυωσε την ψυχή μου,
  και τώρα με τα λόγια σου άλλο κακό με δέρνει
  σαν κύμα, που σε συφοράς εμπήκες νέους δρόμους
  απ' τα σημερινά κακά. Τι λες; ποιάν αμαρτία
  κατηγορείς του Απόλλωνος; ποιό γυιό έχεις γεννήση;
  σε ποιά μεριά της πόλεως το αγαπητό παιδί σου
  έγινε θύμα των θεριών; για ξαναπές το πάλι.

  ΚΡΕΟΥΣΑ
  Σε ντρέπομαι, ω γέροντα, μα όμως θα μιλήσω.

  Ο ΠΡΕΣΒΥΤΗΣ
  Ξέρω των φίλων τα κακά να μοιρασθώ μαζύ τους.

  ΚΡΕΟΥΣΑ
  Άκουσε· ξέρεις συ καλά στου Κέκροπος το βράχο
  το άντρο εκεί το πρόσβορρο, όπου Μακρές το λέμε;

  Ο ΠΡΕΣΒΥΤΗΣ
  Ξέρω, στο άντρον του Πανός πούνε βωμοί κοντά του.

  ΚΡΕΟΥΣΑ
  Αχ! εδοκίμασα εκεί λαχτάρα εγώ μεγάλη.

  Ο ΠΡΕΣΒΥΤΗΣ
  Λαχτάρα, ποιάν; στα λόγια σου τα δάκρυα μου τρέχουν.

  ΚΡΕΟΥΣΑ
  Δύστυχο γάμο άθελα έκαμα με το Φοίβο.

  Ο ΠΡΕΣΒΥΤΗΣ
  Κόρη μου! τάχα ναν' αυτό που είχα καταλάβη;

  ΚΡΕΟΥΣΑ
  Δεν ξέρω· την αλήθει' αν λες, θα σου τ' ομολογήσω.

  Ο ΠΡΕΣΒΥΤΗΣ
  Και την αρρώστια την κρυφή πότε είχες υποφέρη;

  ΚΡΕΟΥΣΑ!
  Τούτο θα ειπώ, τη συφορά να σου τη φανερώσω.

  Ο ΠΡΕΣΒΥΤΗΣ
  Και πώς τον κράτησες κρυφό του Απόλλωνος το γάμο;

  ΚΡΕΟΥΣΑ
  Εγέννησα· περίμενε και θα τ' ακούσης, γέρο.

  Ο ΠΡΕΣΒΥΤΗΣ
  Πού, ποιός σε ξεγέννησε; εγέννησες μονάχη;

  ΚΡΕΟΥΣΑ
  Μονάχη, μέσα στη σπηληά που είχα γνωρίση εκείνον.

  Ο ΠΡΕΣΒΥΤΗΣ
  Που είνε το παιδί,—να ειπής και συ παιδί πώς έχεις;

  ΚΡΕΟΥΣΑ
  Πέθανε, γέρο· στα θεριά μονάχο το είχ' αφήση.

  Ο ΠΡΕΣΒΥΤΗΣ
  Πέθανε; κι'ο Απόλλων πώς, δεν ήλθε βοηθός του;

  ΚΡΕΟΥΣΑ
  Δεν βοήθησε, και τώρ' αυτό στον Άδη μεγαλώνει.

  Ο ΠΡΕΣΒΥΤΗΣ
  Και ποιός το άφησεν εκεί; βέβαια συ δεν θάσαι.

  ΚΡΕΟΥΣΑ
  Εγώ, που με τα πέπλα μου το τύλιξα στο σκότος.

  Ο ΠΡΕΣΒΥΤΗΣ
  Κι' ότι άφησες εκεί παιδί δεν το 'μαθε κανένας;

  ΚΡΕΟΥΣΑ
  Η μυστικότης το 'ξερε κ' η συφορά μονάχα.

  Ο ΠΡΕΣΒΥΤΗΣ
  Και πώς το γυιό σου ετόλμησες μέσ'στη σπηληά ν'αφήσης;

  ΚΡΕΟΥΣΑ
  Πώς; κλάψες έκαμα πολλές εκεί και μοιρολόγια.

  Ο ΠΡΕΣΒΥΤΗΣ
  Αχ! τολμηρά ήσουν και συ, μα πειο πολύ ο Απόλλων.

  ΚΡΕΟΥΣΑ
  Αν το 'βλεπες το δύστυχο τα χέρια να μ' απλώνη!

  Ο ΠΡΕΣΒΥΤΗΣ
  Το γάλα σου εγύρευε ή αγκαλιά μητέρας;

  ΚΡΕΟΥΣΑ
  Την αγκαλιά μου, κι' άδικα το είχα βασανίση.

  Ο ΠΡΕΣΒΥΤΗΣ
  Τι τάχα συ περίμενες που 'ριξες το παιδί σου;

  ΚΡΕΟΥΣΑ
  Επίστευα πως ο θεός θα σώση τη γενειά του.

  Ο ΠΡΕΣΒΥΤΗΣ (καλύπτων το πρόσωπον και κλαίων).
  Αχ! του σπιτιού σου τη χαρά ποιά συφορά τη δέρνει!

  ΚΡΕΟΥΣΑ
  Τι κρύβεις το κεφάλι σου και κλαις, ω γέροντά μου;

  Ο ΠΡΕΣΒΥΤΗΣ
  Πού βλέπω τον πατέρα σου και σε δυστυχισμένους.

  ΚΡΕΟΥΣΑ
  Έτσ' είν' ο κόσμος· τίποτε στη θέσι του δεν μένει.

  Ο ΠΡΕΣΒΥΤΗΣ
  Έ, τώρα η λύπες, κόρη μου, ας μη μας παρασέρνουν.

  ΚΡΕΟΥΣΑ
  Αχ! τι να κάμω; σύγχυσι μας φέρν' η δυστυχία.

  Ο ΠΡΕΣΒΥΤΗΣ
  Νά, εκδικήσου το θεό που σ' έχει αδικημένη.

  ΚΡΕΟΥΣΑ
  Πώς θα νικήσω εγώ, θνητή, τον δυνατώτερό μου;

  Ο ΠΡΕΣΒΥΤΗΣ
  Τα ιερά χρηστήρια να κάψης του Λοξία.

  ΚΡΕΟΥΣΑ
  Φοβάμαι· γιατί βάσανα ετράβηξα ως τώρα.

  Ο ΠΡΕΣΒΥΤΗΣ
  Έ, καμ' εκείνο που μπορείς· και σκότωσε τον άνδρα.

  ΚΡΕΟΥΣΑ
  Τον σέβομαι, απ' τον καιρό που ήταν καλός για μένα.

  Ο ΠΡΕΣΒΥΤΗΣ
  Σκότωσ' το γυιό, που για κακό δικό σου εγεννήθη.

  ΚΡΕΟΥΣΑ
  Πώς; είνε τάχα δυνατό; αχ, τούτο πώς το θέλω!

  Ο ΠΡΕΣΒΥΤΗΣ
  Όπλισε τους ανθρώπους σου όπου σ' ακολουθούνε.

  ΚΡΕΟΥΣΑ
  Ώ, ναι! πηγαίνω. . . Αλλά που το πράμ' αυτό θα γίνη;

  Ο ΠΡΕΣΒΥΤΗΣ
  Μέσα στης ιερές σκηνές, που φίλους τραπεζώνει.

  ΚΡΕΟΥΣΑ
  Ο φόνος θάνε φανερός, κ' είν' άτολμοι οι δούλοι.

  Ο ΠΡΕΣΒΥΤΗΣ
  Αλλοίμονο! εδείλιασες! έ, κάμε το μονάχη!

  ΚΡΕΟΥΣΑ
  Έχω ένα τρόπον ασφαλή, μα και κρυφό ακόμα.

  Ο ΠΡΕΣΒΥΤΗΣ
  Σ' όποιο κι αν θέλης απ' τα δυο, εγώ θα σε βοηθήσω.

  ΚΡΕΟΥΣΑ
  Άκουσε: ξέρεις τάχα εσύ τη μάχη των Γιγάντων;

  Ο ΠΡΕΣΒΥΤΗΣ
  Ξέρω, που πολεμήσανε με τους θεούς στη Φλέγρα.

  ΚΡΕΟΥΣΑ
  Εκεί εγέννησεν η γη το τέρας, τη Γοργόνα. . .

  Ο ΠΡΕΣΒΥΤΗΣ
  Να πολεμήση τους θεούς, βοηθώντας τα παιδιά της;

  ΚΡΕΟΥΣΑ
  Κ' η κόρη του Διός Παλλάς τη σκότωσε κατόπι.

  Ο ΠΡΕΣΒΥΤΗΣ
  Τάχα ο λόγος είν' αυτός που από καιρόν ακούω;

  ΚΡΕΟΥΣΑ
  Το δέρμα της η Αθηνά στο στήθος της το φέρνει.

  Ο ΠΡΕΣΒΥΤΗΣ
  Α, της Παλλάδος τη στολή όπου την λέν' Αιγίδα;

  ΚΡΕΟΥΣΑ
  Αυτό επήρε τόνομα μέσ' στων θεών τη μάχη.

  Ο ΠΡΕΣΒΥΤΗΣ
  Ποιό σχήμα έχει άγριο της Αθηνάς η Αιγίδα;

  ΚΡΕΟΥΣΑ
  Έχει το θώρακα με οχιές περιτριγυρισμένον.

  Ο ΠΡΕΣΒΥΤΗΣ
  Πώς τούτο, κόρη, θα γενή για τους εχθρούς σου βλάβη;

  ΚΡΕΟΥΣΑ
  Ξέρεις τον Ερεχθόνιο, ή δεν τον ξέρεις, γέρο;

  Ο ΠΡΕΣΒΥΤΗΣ
  Αυτόν που έβγαλεν η γη για πρώτο πρόγονό σας;

  ΚΡΕΟΥΣΑ
  'Σ εκείνον έδωκε η Παλλάς την ώρα που εγεννήθη. . ..

  Ο ΠΡΕΣΒΥΤΗΣ (προς τον χορόν)
  Τι πράμα; κάτι ήθελες να ειπής εσύ ακόμα.

  ΚΡΕΟΥΣΑ
  Τούδωκε δυο σταλαγματιές απ της Γοργόνας το αίμα.

  Ο ΠΡΕΣΒΥΤΗΣ
  Ποιά δύναμιν είχεν αυτές για τη ζωή του ανθρώπου;

  ΚΡΕΟΥΣΑ
  Η μια να φέρνη θάνατο, κ' η άλλη να γιατρεύη.

  Ο ΠΡΕΣΒΥΤΗΣ(προχωρών).
  Πώς της σταγόνες έβαλεν εις του παιδιού το σώμα;

  ΚΡΕΟΥΣΑ
  Χρυσόδετες της έδωκε· κι' αυτός εις τον πατέρα μου.

  Ο ΠΡΕΣΒΥΤΗΣ
  Κ' εκείνος όταν πέθανε της άφησε 'ς εσένα;

  ΚΡΕΟΥΣΑ
  Ναι· και στο χέρι μου εδώ της φέρνω [σε βραχιόλι].

  Ο ΠΡΕΣΒΥΤΗΣ
  Το διπλό δώρο της θεάς ποιά δύναμι έχει τώρα;

  ΚΡΕΟΥΣΑ
  Η μια σταγόνα, που 'πεσε απ' τη βαθειά τη φλέβα..

  Ο ΠΡΕΣΒΥΤΗΣ
  Ε, τι την κάνουνε αυτήν; ποιά δύναμι έχει τάχα;

  ΚΡΕΟΥΣΑ
  Εκείνη τρέφει τη ζωή και της αρρώστιες διώχνει.

  Ο ΠΡΕΣΒΥΤΗΣ
  Της δεύτερης σταλαγματιάς η δύναμι ποιά είνε;

  ΚΡΕΟΥΣΑ
  Σκοτώνει· από της οχιάς εβγήκε το φαρμάκι.

  Ο ΠΡΕΣΒΥΤΗΣ
  Της έχεις και της δυο μαζύ, ή χωριστά της φέρνεις;

  ΚΡΕΟΥΣΑ
  Ναι, χωριστά· γιατί καλό με το κακό δεν πάει.

  Ο ΠΡΕΣΒΥΤΗΣ
  Αγαπημένη κόρη μου! αυτό που θέλεις τόχεις.

  ΚΡΕΟΥΣΑ
  Μ' αυτό θα πάθη το παιδί, και συ θα το σκοτώσης.

  Ο ΠΡΕΣΒΥΤΗΣ
  Πως; τι θα κάμω; πες το συ κ' εγώ θα το τολμήσω.

  ΚΡΕΟΥΣΑ
  Εις την Αθήνα, σαν θα 'ρθη στο σπίτι το δικό μου.

  Ο ΠΡΕΣΒΥΤΗΣ
  Δεν τώπες ούτε συ καλά, κ' ύστερα λες για μένα.

  ΚΡΕΟΥΣΑ
  Πώς; τάχα εμάντευσες εσύ τ' ήλθε στο νου μου μέσα;

  Ο ΠΡΕΣΒΥΤΗΣ
  Συ θα περάσης για φονιάς, χωρίς να το σκοτώσης.

  ΚΡΕΟΥΣΑ
  Σωστά· λέν' πως η μητρυιές τους προγονούς μισούνε.

  Ο ΠΡΕΣΒΥΤΗΣ
  Πρέπει εδώ να σκοτωθή για ν' αρνηθής το φόνο.

  ΚΡΕΟΥΣΑ
  Αχ! από τώρα αισθάνομαι την ηδονή του φόνου!

  Ο ΠΡΕΣΒΥΤΗΣ
  Και δεν θα νοιώση ο άνδρας σου το μυστικό πως ξέρεις.

  ΚΡΕΟΥΣΑ
  Ε, ξέρεις τι θα κάμης, συ; απ' το δικό μου χέρι
  να πάρης το παληό χρυσό της Αθηνάς στολίδι,
  και τράβα εκεί που ο άνδρας μου κάνει κρυφές θυσίες·
  και σαν τελειώση το φαΐ, και θέλουν για να κάμουν
  εις τους θεούς σπονδές, εσύ, κρυμμένο έχοντας τούτο
  στο φόρεμά σου, ρίξε το στου νέου το ποτήρι,
  μα στο ποτήρι μόνο αυτού, και όχι και στων άλλων,—
  'ς αυτόν μονάχα, που θα' ρθη το σπίτι μου να πάρη·
  κι' απ' το λαιμό του σαν διαβή, ποτέ δεν θα πατήση
  στην ένδοξην Αθήνα μας, και θα πεθάνη εδώ!

(Παραδίδει το βραχιόλιον με την χρυσήν κύστιν εις τον Πρεσβύτην και
εξέρχεται.)

  Ο ΠΡΕΣΒΥΤΗΣ

(Προς την εξερχομένην Κρέουσαν).

  Συ στους προξένους πήγαινε [που σας φιλοξενούνε],
  κι' όσο για μας θα κάνουμε το χρέος μας δω πέρα,

(Ωσεί προς εαυτόν).

  Γέρικο πόδι! τράβα εμπρός! ξανάνοιωσε στην πράξι,
  και μ' όλο που τα χρόνια σου δεν σε βοηθούνε πεια!
  Προχώρησε! και τον εχθρό πούχουν τ' αφεντικά σου,
  βόηθα, να τον σκοτώσουνε και να σωθή το σπίτι!

(Διευθύνεται μετά κόπου προς δεξιά κρύπτων το βραχιόλιον εις τον
κόλπον του)



ΣΚΗΝΗ Β'.



ΧΟΡΟΣ ΘΕΡΑΠΑΙΝΩΝ

  ΧΟΡΟΣ
  Κόρη της Δήμητρας! που σε λατρεύουνε
  σε κάθε οδό, και βασιλεύεις κάτω
  στης νύχτας και στης μέρας τα φαντάσματα, —
  ώ Περσεφόνη! οδήγησε γεμάτο
  το κακοθάνατο ποτήρι τώρα,
  που στέλν' η πολυσέβαστη κυρά,
  με της σταλαματιές, που απ' τον κομμένο
  λαιμό χύθηκαν έξω μια φορά
  της γήινης Γοργόνας, εις εκείνον
  που μπαίνει μέσ' στο σπίτι μας,— κανείς
  στην πόλι να μη βασιλέψη ξένος,
  παρά οι Ερεχθείδαι οι ευγενείς.
  Κι' ο θάνατος να ‘ρθή αν δεν προφθάση,
  απ' της κυράς μας τη μεγάλη βιάσι,
  κι' αν ίσως ο καιρός γι' αυτό δεν φθάνει
  το τόλμημα, που είχαμε τόση λεπίδα,
  θηλειά σχοινιού τριγύρω στο λαιμό του,
  ή και σπαθιού ακονιστή ελπίδα,
  τους πόνους της θα διώξη μ' άλλον πόνο,
  κ' έτσι θ' άλλάξη ο βίος της και μόνο.
  Όσω βαστά η ζωή της, και τα μάτια της
  έχουνε λάμψι φωτεινή, δεν θα δεχθή
  αφέντη ξένο να θωρή στο σπίτι της
  αυτή, πούχει από αφέντες γεννηθή!

(Αντιστροφή)

  Μεγάλη αισθάνομαι ντροπή για το θεό
  το Βάκχο, τον πολυτραγουδημένον,
  όταν στης καλοχόρευτες πηγές κοντά
  θα τον ιδή την νύχτ' αγρυπνημένον
  με τη λαμπάδα της γιορτής στα χέρια {5) —
  όταν η αστροφώτιστες η χώρες
  χορεύουν του αιθέρα, κι' η σελήνη,
  και η πενήντα του Νηρέως κόρες
  στης θάλασσες στήνουν χορό κ' εκείνες
  και στων αιώνιων ποταμών της δίνες,
  για τη μητέρα Δήμητρα την τιμημένη
  και για την Κόρη τη χρυσοστεφανωμένη.
  Να γίνη βασιληάς εκεί ελπίζει,
  ο κλέφτης! ξένους κόπους να κορδίζη!

(Αντιστροφή. — Παράβασις).

  Κυττάχτε σεις που τραγουδείτε
  στον κάθε άνομο έρωτά μας
  όλο κακόηχα τραγούδια
  για τα κρεββάτια τα δικά μας,
  πως των ανδρών εγώ τους άδικους
  τους έρωτες με σεβασμό υπομένω·
  και τώρα πεια ας πέση απάνω τους
  κάθε τραγούδι καταφρονεμένο,
  κ' η μούσες όλην την κακογλωσσιά τους
  ας ρίξουν στα κρεββάτια τα δικά τους.
  Αυτός, που από Διός παιδιά κατάγεται,
  φανέρωσε μεγάλη αχαριστία,
  γιατί και στην κυρά παιδί δεν έδωκε·
  να ιδή κι' αυτή την ιδίαν ευτυχία·
  κι' αισθάνθη ξένον έρωτα και πόθο,
  ένα παιδί να μας γεννήση νόθο!

ΑΥΛΑΙΑ





ΜΕΡΟΣ ΤΡΙΤΟΝ




Σκηνογραφία η αυτή.



ΣΚΗΝΗ Α'.



ΧΟΡΟΣ ΘΕΡΑΠΑΙΝΩΝ. — ΘΕΡΑΠΩΝ. — ΚΡΕΟΥΣΑ.

  ΘΕΡΑΠΩΝ
  Τη δοξασμένη μας κυρά, την κόρη του Ερεχθέως,
  γυναίκες, που θα την ευρώ; Ολόκληρη την πόλι
  εγύρισα ζητώντας την, και όμως δεν τη βρήκα.

  ΧΟΡΟΣ
  Δούλε και συ, καθώς εμείς, τι τάχατε συμβαίνει;
  πώς τρέχεις τόσο γρήγορα και λόγο ποιόν μας φέρνεις;

  ΘΕΡΑΠΩΝ
  Μας κυνηγούν οι άρχοντες της χώρας τη γυρεύουν
  να την πετροβολήσουνε.

  ΧΟΡΟΣ
                      Αλλοίμονο! Τι είπες;
  μήπως μας εκατάλαβαν που είχαμε συμφωνήση
  για του παιδιού το σκοτωμό κρυφά;

  ΘΕΡΑΠΩΝ
                                Το έχεις νοιώση
  και τώρα θα τιμωρηθής και συ από της πρώτες.

  ΧΟΡΟΣ
  Το σχέδιό μας το κρυφό πώς τάχα εφανερώθη;

  ΘΕΡΑΠΩΝ
  Γιατί ο θεός δεν θέλησε να μολυνθή το δίκηο,
  και τόκανε πειο δυνατό από την αδικία.

  ΧΟΡΟΣ
  Πώς; σ' εξορκίζω, λέγε μου! το πράμα πώς συνέβη;
  κι' αν ίσως μάθω από σε πως πρέπει να πεθάνω,
  ώ, θα πεθάνω ευχάριστα ωσάν το φως να βλέπω.

  ΘΕΡΑΠΩΝ
  Απ' το μαντείο του θεού ο άνδρας της Κρεούσης
  είχε γυρίση, φέρνοντας το νέο το παιδί του,
  κ' ετοίμαζε για τους θεούς θυσίες και τραπέζι·
  ο Ξούθος τράβηξεν εκεί, στο μέρος όπου λάμπει
  του Διονύσου η φωτιά, να βάψη με θυσίες
  τον βράχο τον διπλόν εκεί για το παιδί που βρήκε,
  και είπε: γυιέ μου· τώρα εσύ μείνε στα μέρη ετούτα,
  και δείξε στους εργάτας μας πως της σκηνές θα στήσουν·
  κι' αν τύχη και αργήσω εγώ, να κάμης συ θυσία
  εις τους γεννήτορας θεούς, και κέρασε τους φίλους
  που θα βρεθούν εκεί· αυτός επήρε τα μοσχάρια
  κ' έφυγε· τότε το παιδί έστησε τη σκηνή του
  ασκέπαστη ένα γύρω της, κι' απάνω σε κολόνες,
  κι' από του ηλίου τη φωτιά να ήνε φυλαγμένη,
  που ούτε του μεσημεριού η αχτίνες να την πιάνουν,
  ούτε το ηλιοβασίλεμα· με μάκρος ενός πλέθρου
  την έφτιασε τετράγωνη· δέκα χιλιάδες πόδες,
  όπως το λένε οι σοφοί, είχε από κάτω πλάτος,
  γιατ' ήθελε στο δείπνο αυτό ολόκληρον να φέρη
  τον κόσμο πούνε στους Δελφούς· παίρνοντας δε ακόμα
  όσα υφάσματα ιερά στους θησαυρούς βρισκόνταν,
  που ήταν θάμα να τα ιδής, τ'άπλωσεν όλα κάτω·
  και πρώτα πέπλους έρριξε στη στέγην από πάνω
  που είχε του Διός ο γυιός, ο Ηρακλής, φερμένους,
  των Αμαζόνων λάφυρα, εις το θεό να αφήση.
  Και ήσαν τέτοια πράματα απάνω υφασμένα:
  ο ουρανός μαζεύοντας ταστέρια ένα γύρω·
  τραβούσε ο ήλιος τάλογα στην τελευταία φλόγα,
  το φως σέρνοντας πίσω του το λαμπερό του Εσπέρου·
  η νύχτα η μελανόπεπλη το άρμα ωδηγούσε
  μόνο με δύο άλογα, και τάστρα ακολουθούσαν
  η Πούλια ευρισκότανε στη μέση του αιθέρα
  και ο Ωρίονας κοντά με το σπαθί· πειο απάνω
  έστρεφε η Άρκτος την ουρά προς τον χρυσό τον πόλο·
  γεμάτος άστραφτε άνωθε ο κύκλος της σελήνης,
  όπου τους μήνες διαιρεί, καθώς και η Υάδες,
  που είνε για τους ναυτικούς το πειό καλό σημάδι·
  και η Αυγή η φωτεινή όπου ταστέρια διώχνει.
  Υφάσματα βαρβαρικά εκρέμασε στους τοίχους,
  με τα ευκολοκίνητα τα πλοία, πούχαν έλθη
  ενάντια στους Έλληνας, κι' άνδρες ιπποκενταύρους,
  μα και κυνήγια ελαφιών και λιονταριών κι' αλόγων.
  Εις της σκηνής την είσοδο ήταν ζωγραφισμένος
  ο Κέκροψ με της κόρες του, με φείδια τυλιγμένος,
  εικόνα που αφιέρωσε απ' την Αθήνα κάποιος·
  κρατήρες έστησε χρυσούς στου τραπεζιού τη μέση,
  κ' εβγήκεν ένας κήρυκας στα νύχια του πατώντας,
  κ' εκάλει όποιος αγαπά να κάτση στο τραπέζι.
  Κι' όταν εγέμισε η σκηνή, στεφανοφορεμένοι,
  με την τροφή την άφθονη καθένας εχαιρόταν.
  Μόλις ευχαριστήθηκαν, απ' το φαΐ χορτάτοι,
  να ένας γέρος που έρχεται και στέκεται στη μέση,
  που όλοι γύρω οι σύνδειπνοι εβάλανε τα γέλια
  από την προθυμία του· νερό για να νιφτούνε
  τους έρριχνε στα χέρια τους, και σμύρνα ευωδιασμένη
  καίοντας, ξαναπήγαινε και με χρυσά ποτήρια
  εκέρναγε, μονάχος του λαβαίνοντας τον κόπο.
  Σαν ήρθε η ώρα των αυλών και του πιοτού, ο γέρος
  είπε να πάρουν τα μικρά, τα πειό τρανά να φέρουν
  απ' τα ποτήρια του κρασιού, πειο γρήγορα να φθάσουν
  στου μεθυσιού την ηδονή· έφεραν τότε πλήθος
  από φιάλες αργυρές κι' από χρυσές· κ' εκείνος
  παίρνοντας την πειο όμορφη, τάχα πως χάρι κάνει
  στο νέο τον αφέντη του, γεμάτη του τη δίνει,
  βάζοντας μέσα στο κρασί και δυνατό φαρμάκι,
  που, καθώς λένε, του 'δωκε να ρίξη η κυρά του,
  που το παιδί ν' αφανισθή από το φως της μέρας.
  Κανείς αυτό δεν τόξερε· μα τη στιγμή εκείνη
  που το παιδί ηθέλησε να πιή μαζύ με άλλους,
  είπε μια λέξι απαίσια από τους δούλους κάποιος·
  με το να έχη το παιδί ανατραφή ως τώρα
  μέσα σε μάντεις δυνατούς, τώβρε κακό σημάδι,
  κι' άλλο ποτήρι επρόσταξε ευθύς να του γεμίσουν,
  ενώ το άλλο το κρασί το έχυσε στο χώμα,
  το ίδιο πράμα λέγοντας να κάμουνε κ' οι άλλοι.
  Βαθειά εκράτησε σιγή· και όλα τα ποτήρια
  πάλι ξαναγεμίσανε από κρασί της Βίβλου·
  στην ίδια εκείνη τη στιγμή κατέβηκε στο χώμα
  μια συντροφιά περιστεριών, που άφοβα φωλιάζουν
  εις του Λοξία το ναό· μόλις τα περιστέρια
  εδοκιμάσαν το κρασί, καθίζοντας στα χείλια
  του ποτηριού, το ρούφηξεν ο φτερωτός λαιμός τους:
  αλλά δεν πάθαν τίποτε απ' το κρασί που ήπιαν·
  μα εκείνο, που εκάθισε στου νέου το ποτήρι
  και ρούφηξεν απ' το πιοτό, το φτερωτό κορμί του
  ταράχθηκε, σπαρτάρισε, και άρχισε να βγάζη
  τρελλές και θλιβερές κραυγές· οι σύνδειπνοι απορούνε
  γι' αυτούς τους πόνους του πουλιού, μα εκείνο σπαρταράει,
  τα πόδια τα κοκκινωπά ανοίγει και πεθαίνει.
  Τότε τα ρούχα του έσχισεν απάνω απ' το τραπέζι,
  το μαντικό παιδί ευθύς, και με φωνή μεγάλη
  ρωτάει: ποιος εγύρευε να με σκοτώση εμένα;
  απάντησέ μου, γέροντα! η σκέψη ήταν 'δική σου
  και το ποτήρι έλαβα απ' το δικό σου χέρι.
  Παίρνει ευθύς το γέρικο το χέρι του και ψάχνει,
  και βρίσκει πεια στα φανερά τον γέρο για φονηά του.
  Τότε, σαν πιάσθηκεν αυτός, ευρέθη στην ανάγκην
  το σχέδιο το τολμηρό ευθύς να μαρτυρήση
  με το πιοτό της Κρέουσας· αμέσως τους συνδείπνους
  έξω καλεί το μαντικό του Απόλλωνος παιδί,
  και πάει μπροστά στους άρχοντας τους πυθικούς, και λέει:
  Γη ιερά! το θάνατο η κόρη του Ερεχθέως
  με φάρμακα μας έδωκε! Τότε λοιπόν εκείνοι,
  οι βασιληάδες των Δελφών, με μιας αποφασίσαν
  'ς ένα γκρεμό να φέρουνε και να την ρίξουν κάτω,
  να τη σκοτώσουν την κυρά, που έβαλε κ' εκείνη
  να θανατώσουν στο ναό ιερωμένον άνδρα·
  τώρα η πόλις την ζητεί, που τέτοιον άθλιο δρόμο
  με τρόπο τόσον άθλιο ηθέλησε να πάρη.
  Ήρθε στου Φοίβου το ναό παιδί κι' αυτή να κάνη
  και τώρα χάνει και παιδιά και το κορμί της χάνει.



ΣΚΗΝΗ Β'.



ΧΟΡΟΣ ΘΕΡΑΠΑΙΝΩΝ (μόνος)

  ΧΟΡΟΣ
  Ώ, δεν υπάρχει, δεν υπάρχει τρόπος
  τον θάνατό μου πεια να τον γλυτώσω·
  γιατί του Βάκχου το κρασί εκείνο,
  όπου ηθέλησα 'ς αυτόν να δώσω,
  εφανερώθη που είχε τη σταγόνα
  τη Φονική, που εχύθη απ' τη Γοργόνα.
  Αχ! είναι ολοφάνερο, πως τώρα
  του Άδη εμείς θα γίνουμε τροφή·
  η συφορά για μας, και στην κυρά μας
  μέσα στους βράχους η καταστροφή.
  Πού τώρα να πετάξω και να φύγω,
  σε ποιά μεριά βαθειά και σκοτεινή,
  το πετροβόλημα για να γλυτώσω
  μαζύ με του θανάτου την ποινή;
  Πού θάβρω τώρα ενός πλοίου πρύμη
  ή γρήγορο τετράλογο αμάξι;
  Αλλοίμονο! δεν θα σωθώ, αν ίσως
  δεν θέλει ο θεός να με φυλάξη.

(Προς το αριστερόν παρασκήνιον, εκ του οποίου αναμένεται η Κρέουσα:)

  —Τι σε προσμένει για να πάθης τώρα
  και συ, δυστυχισμένη μου κυρά!
  Μα είναι δίκηο να τιμωρηθούμε
  που ηθέλαμε την ξένη συφορά!

(Εισέρχεται η Κρέουσα εσπευσμένως και εν προφανεί ταραχή).



ΣΚΗΝΗ Γ'.



ΚΡΕΟΥΣΑ — XΟΡΟΣ

  ΚΡΕΟΥΣΑ
  Μας κυνηγάνε, κόρες μου, και να μας σφάξουν θέλουν,
  γιατί με κατεδίκασεν η ψήφος της Πυθίας
  και τώρα θα με πιάσουνε.

  ΧΟΡΟΣ
                      Ξέρω τη συμφορά σου,
  και ξέρω ακόμα, δύστυχη, ποια τύχη σε προσμένει.

  ΚΡΕΟΥΣΑ
  Αχ, που να φύγω; Πρόφθασα με τόση δυσκολία
  να βγω από το σπίτι μου, μην τύχη και πεθάνω,
  και έφθασα εδώ κρυφά, φεύγοντας τους εχθρούς μου.

  ΧΟΡΟΣ
  Πειο άλλο καταφύγιο απ' το βωμό υπάρχει;

  ΚΡΕΟΥΣΑ
  Και τάχ' αυτό τι μ' ωφελεί;

  ΧΟΡΟΣ
                                Μα δεν αφείνει ο νόμος
  ικέτας να σκοτώνουνε.

  ΚΡΕΟΥΣΑ
                      Ο νόμος με σκοτώνει.

  ΧΟΡΟΣ
  Αν σ' είχανε στα χέρια τους.

  ΚΡΕΟΥΣΑ
                                Οι τρομεροί εχθροί μου
  νάτοι έρχονται από 'δω με τα σπαθιά στα χέρια.

(Η Κρέουσα καταφεύγει εις τον εν τω βάθει του ναού βωμόν)

  ΧΟΡΟΣ
  Κάθησε στο βωμό εκεί· εδώ αν σε σκοτώσουν
  απάνω στους φονιάδες σου το αίμα σου θα πέση.
  Πρέπει να ξέρη ο άνθρωπος την τύχη να υποφέρη.

(Εισέρχεται ο Ίων ακολουθούμενος υπό ενόπλων πολιτών).



ΣΚΗΝΗ Δ'.



ΙΩΝ και οι ΑΝΩΤΕΡΩ

  ΙΩΝ
  Ώ Κηφισέ πατέρα, με το κεφάλι ταύρου,
  πώς γέννησες ετούτη τη φοβερή οχιά,
  το φείδι με τα μάτια που τέτοιες φλόγες βγάζουν,
  και όλα τα τολμάει αυτή, όπου δεν έχει
  απ'της Γοργόνας το αίμα λιγώτερο φαρμάκι
  που γήρευε με κείνο για να σκοτώση, εμέ!
  Είχα καλή την τύχη, πριν στην Αθήνα φθάσω
  χαμένος να μην πάω από τη μητρυιά!

(Προς την Κρέουσαν:)

  Αφού στους φίλους μέσα γνώρισα την ψυχή σου,
  και πόσο μίσος είχες για μένα αισθανθή,
  αν έμπαινα μια μέρα και στο δικό σου σπίτι,
  θα μ'έστελνες στον Άδη με δίχτυα δολερά.
  Κυττάχτε την πανούργα, που έβαλε σε πράξι
  τη μία με την άλλη της πονηρές της τέχνες:
  επήγε από φόβο στο θεϊκό βωμό,
  για όσα έχει πράξη να μην τιμωρηθή·
  μα ούτ' ο ναός του Φοίβου σωτήρας θα σου γίνη,
  ούτε κι' ο βωμός του θα σώση πεια εσέ!
  Περσότερο λυπάμαι τη μάννα μου από σένα,
  γιατί και χωρισμένος που είμαι από κείνη,
  δεν παύω τόνομά της συχνά να το καλώ.
  Πιάστε την! πλεξίδες απ' τα μακρυά μαλλιά της
  να μείνουν κολλημένες στου Παρνασσού τους βράχους,
  εκεί, που το κορμί της θα πέση από ψηλά.

(Οι ακόλουθοι διατίθενται ν' ορμήσουν προς τον βωμόν).


  ΚΡΕΟΥΣΑ
  Όχι! Μη με σκοτώσης. . . ω! όχι! σ' εξορκίζω
  στόνομα το δικό μου και στου θεού αυτό!

  ΙΩΝ
  Και τάχα ο Απόλλων με σε τι σχέσιν έχει;

  ΚΡΕΟΥΣΑ
  'Σ εκείνον παραδίδω το σώμα μου ιερό.

  ΙΩΝ
  Κι' όμως τον άνθρωπό του ήθελες να σκοτώσης.

  ΚΡΕΟΥΣΑ
  Μα του πατέρα σου είσαι και όχι εκείνου πεια.

  ΙΩΝ
  Παιδί δικό του ήμουν, γιατ' ήταν σαν πατέρας.

  ΚΡΕΟΥΣΑ
  Ήσουν, μα πεια δεν είσαι, και τώρα είμαι 'γω.

  ΙΩΝ
  Συ ευσεβής δεν είσαι, εγώ ήμουν ευσεβής.

  ΚΡΕΟΥΣΑ
  Σε σκότωνα, γιατ' ήσουν στο σπίτι μου εχθρός.

  ΙΩΝ
  Εγώ δεν ήρθα με όπλα στον τόπο τον δικό σου.

  ΚΡΕΟΥΣΑ
  Φωτιά ήρθες να βάλης στο σπίτι του Ερεχθέως.

  ΙΩΝ
  Με τι δαυλιά, ή τάχα με ποια φωτιά και φλόγα;

  ΚΡΕΟΥΣΑ
  θα μου 'παιρνες με βία το σπίτι, τα καλά μου.

  ΙΩΝ
  Το μέλλον εφοβόσουν κ' ήθελες να πεθάνω;

  ΚΡΕΟΥΣΑ
  Για να χαθής συ πρώτος, πριν να χαθώ εγώ.

  ΙΩΝ
  Φθονείς που είσαι στείρα κι' ο Ξούθος βρήκ' εμένα.

  ΚΡΕΟΥΣΑ
  Και πώς εσύ θαρπάξης τα σπίτια των ατέκνων;

  ΙΩΝ
  Μου δίνει ο πατέρας τη γη που έχει αποκτήση.

  ΚΡΕΟΥΣΑ
  Πώς έχει ο γυιός του Αιόλου τη χώρα της Παλλάδας;

  ΙΩΝ
  Την έσωσε με όπλα και όχι με τα λόγια.

  ΚΡΕΟΥΣΑ
  Ο σύμμαχος δεν είνε και κάτοικος της χώρας.

  ΙΩΝ
  Κ' εγώ δεν έχω μέρος στο βιος το πατρικό μου;

  ΚΡΕΟΥΣΑ
  Το δόρυ κ' η ασπίδα, αυτά είνε το βιος σου.

  ΙΩΝ
  Απ' το βωμό τραβήξου κι' απ' του θεού τους τόπους

  ΚΡΕΟΥΣΑ
  Στη μάννα σου να δώσης της τέτοιες συμβουλές.

  ΙΩΝ
  Και για το έγκλημά σου δεν θα τιμωρηθής;

  ΚΡΕΟΥΣΑ
  Αν θέλης να με σφάξης 'ς αυτά τα ιερά.

  ΙΩΝ
  Ποιά ηδονή θα πάρης, αν ίσως και πεθάνης,
  στα ιερά στεφάνια 'δω πέρα του θεού;

  ΚΡΕΟΥΣΑ
  Θα δώσω δυστυχία 'ς αυτούς που μου τη δίνουν.

  ΙΩΝ
  Αλλοίμονο! είνε σκληρό: οι νόμοι που έχουν δώση
  εις τους ανθρώπους οι θεοί, σοφώτεροι δεν είνε.
  Δεν έπρεπε οι άδικοι να πιάνουν τους βωμούς τους,
  αλλά να διώχνωντ' από κει· ποτέ καλό δεν είνε
  να ακουμπάη στους θεούς το πονηρό το χέρι,
  και μοναχά οι δίκαιοι που είν' αδικημένοι
  έπρεπε να καθίζουνε, και όχι νάνε ίσοι
  ο δίκαιος κι' ο άδικος εις τους θεούς μπροστά.

(Προχωρεί, δια να κτυπήση την Κρέουσαν. — Εμφανίζεται εις την πύλην
του ναού η Πυθία κρατούσα κάνιστρον υπό μάλης).



ΣΚΗΝΗ Ε'.



ΠΥΘΙΑ και οι ΑΝΩΤΕΡΩ

  ΠΥΘΙΑ
  Παιδί, κρατήσου! του χρησμού τον τρίποδα έχω αφήση
  και βγήκα απ' το ναό εγώ, του Φοίβου η προφήτις,
  που εμένα με διαλέξανε απ' της Δελφίδες όλες,
  τον νόμο τον πανάρχαιο του Τρίποδος να σώσω.

  ΙΩΝ
  Χαίρε, μητέρα φίλη μου, που δεν μ' έχεις γεννήση.

  ΠΥΘΙΑ
  κι' όμως μητέρα λέγε με, μ' αρέσει αυτός ο λόγος.

  ΙΩΝ
  Να με σκοτώση θέλησε—το ξέρεις συ;—με δόλο!

  ΠΥΘΙΑ
  Ναι, μα είσαι και συ σκληρός που κάνεις αμαρτία.

  ΙΩΝ
  Να μη σκοτώνουμε κ' εμείς αυτούς που μας σκοτώνουν;

  ΠΥΘΙΑ
  Αι σύζυγοι στους προγονούς πάντα εχθρές φανήκαν.

  ΙΩΝ
  Κ' εμείς είμαστε εχθροί μ' αυτές σαν θέλουν να μας βλάψουν.

  ΠΥΘΙΑ
  Σώπα· ν'αφήσης το ναό και στην πατρίδα τράβα.

  ΙΩΝ
  Τέτοια που δίνεις συμβουλή τι πρέπει εγώ να κάνω;

  ΠΥΘΙΑ
  Αγνός και καλορροίζικος να πας εις την Αθήνα.

  ΙΩΝ
  Εκείνος είνε καθαρός που τους εχθρούς σκοτώνει.

  ΠΥΘΙΑ
  Να μη το κάμης, κι' άκουσε εκείνο που σου λέγω.

  ΙΩΝ
  Λέγε! γιατί ό,τι ειπής εσύ θάνε καλά ειπωμένα.

  ΠΥΘΙΑ
  Βλέπεις αυτό το κάνιστρο που έχω στη μασχάλη;

  ΙΩΝ
  Βλέπω ένα κάνιστρο παληό με ρούχα τυλιγμένο.

  ΠΥΘΙΑ
  Σε τούτο σε παρέλαβα που ήσουν μωρό ακόμα.

  ΙΩΝ
  Τι λες; ο λόγος που άκουσα είνε για μένα νέος.

  ΠΥΘΙΑ
  Το είχα κράτηση μυστικό και τώρα σου το δείχνω.

  ΙΩΝ
  Και μια φορά που τόλαβες, πώς τόκρυβες ως τώρα;

  ΠΥΘΙΑ
  Γιατί ο θεός το ήθελε να τον υπηρετήσης.

  ΙΩΝ
  Και δεν το θέλει τώρα πεια; πώς να το μάθω τούτο;

  ΠΥΘΙΑ
  Σου 'δειξε τον πατέρα σου, στον τόπο σου σε στέλνει.

  ΙΩΝ
  Σου είπ' ο θεός να το κρατάς, ή άλλος ήταν λόγος;

  ΠΥΘΙΑ
  Να το κρατώ ενθύμημα μου τόδοσ' ο Λοξίας.

  ΙΩΝ
  Για πες μου, να το κάμης τί; τελείωσε το λόγο.

  ΠΥΘΙΑ
  Να σώσω το εύρημα αυτό έως την ώρα τούτη.

  ΙΩΝ
  Κ' έχει για με ωφέλεια, ή μήπως έχει βλάβη;

  ΠΥΘΙΑ
  Βρίσκοντ' εδώ τα σπάργανα που ήσουν τυλιγμένος.

  ΙΩΝ
  Σημάδια της μητέρας μου, μου φέρνεις να ζητήσω;

  ΠΥΘΙΑ
  Τώρα το θέλησε ο θεός· δεν τόθελε πειο πρώτα.

  ΙΩΝ
  Τι ευτυχισμένα όνειρα μου φέρνει η μέρα τούτη!

  ΠΥΘΙΑ
  Τη μάννα που σ' εγέννησε, πάρε τ' αυτά και βρέσ' τη.

  ΙΩΝ
  Και στην Ασία θα διαβώ και στην Ευρώπην όλη.

  ΠΥΘΙΑ
  Εσύ μονάχος θα τη βρης. Σ' ανέθρεψα, παιδί μου,
  ακούοντας εις το θεό, και σου τα δίνω τούτα
  που ηθέλησα να πάρω εγώ, χωρίς να με προστάξης,
  και να σε σώσω· το γιατί δεν θα το ειπώ σε σένα.
  Κανένας δεν εγνώριζε πως τούτα είχα κρυμμένα
  και τα κρατούσα μυστικά· χαίρε! θα σε φιλήσω
  όμοια με τη μητέρα σου. Άρχισε από τώρα
  να τη γυρεύης· αν καμμιά απ' τους Δελφούς παρθένα
  εις το ναό σε άφησε, ή αν απ' την Ελλάδα.
  Ετούτα έχεις από με μαζύ κι' από το Φοίβο,
  που μέρος έλαβε κι' αυτός στην τύχη τη δική σου.

(Παραδίδει το κάνιστρον και εισέρχεται).



ΣΚΗΝΗ ς'.



ΙΩΝ. — ΚΡΕΟΥΣΑ εις τον βωμόν. — ΧΟΡΟΣ.

  ΙΩΝ
  Αλλοίμονο! αλλοίμονο! Τι δάκρυα που χύνω,
  σαν σκέπτωμαι τη μάννα μου, όπου κρυφά πανδρεύθη,
  και μ' έδιωξε κρυφά κ' εμέ χωρίς να με βυζάξη.
  Έζησα δίχως όνομα ζωή σαν υπηρέτης
  μέσα σε τούτο το ναό· είν ο θεός προστάτης,
  μα είν' η μοίρα μου βαρειά· γιατί όταν ήταν πρέπον
  στης μάννας μου την αγκαλιά τροφή να βρω και χάδια,
  εγώ την εστερήθηκα τη μητρική τροφή μου.
  Αλλά κ' εκείν' η δύστυχη που μ' έχει γεννημένον,
  το ίδιο πάλι έπαθε που 'χασε του παιδιού της
  κάθε χαρά. Και τώρα εγώ το κάνιστρο ετούτο
  θα πάγω αφιέρωμα εις το θεό ν' αφήσω,
  να μη γυρεύω πράματα, που ούτ' εγώ δεν θέλω.
  Εκείνη που με γέννησε, αν ίσως είνε δούλα,
  χειρότερο είνε να τη βρω, παρά να σιωπήσω.
  Ώ Φοίβε! αφιέρωμα ταφίνω στο ναό σου.

(Προχωρεί προς τον βωμόν και ανακόπτεται).

  Αλλά τι κάνω;! πολεμώ με την επιθυμία
  του Φοίβου, που μου φύλαξε της μάννας μου σημάδια;
  Πρέπει να κάμω τόλμημα. . . ναι. . . πρέπει να τανοίξω.
  δεν το απόφυγε κανείς ό,τ' ήτανε γραφτό του.

(Προς το κάνιστρον:)

  Ώ σεις στεφάνια ιερά! Τι μου 'χετε φυλάξη
  τα πράματα μαζεύοντας τα τόσα αγαπημένα;

(Ερευνά εις το κάνιστρον. -— η Κρέουσα ακροάται με αυξανομένην
προσοχήν και αγωνίαν).

  Νά, κύτταξε το σκέπασμα του στρογγυλού κανίστρου,
  καινούργιο ακόμα έμεινε σαν από κάποιο θάμα.
  Η μούχλα δεν το πείραξε το πλέξιμο καθόλου,
  μόλο που χρόνια πέρασαν απάνω απ' όλα τούτα.

(Προχωρεί και αποθέτει το κάνιστρον εις τον βωμόν προ της Κρεούσης).

  ΚΡΕΟΥΣΑ

(βλέπουσα το κάνιστρον, έκπληκτος:)

  Ποιό όνειρο ανέλπιστο μπροστά μου εφανερώθη;

  ΙΩΝ
  Σώπα εσύ! που ήξευρες κι' ως τώρα να σωπαίνης.

  ΚΡΕΟΥΣΑ
  Δεν είνε τώρα να σιωπώ και μη με συμβουλεύης.
  Το λίκνο βλέπω εμπρός μου αυτό που σ' είχα ρίξη τότε,
  παιδί μου, νεογέννητο σαν ήσουνα και βρέφος,
  στο άντρο εκεί του Κέκροπος και στης Μακρές της πέτρες.
  Αφίνω τώρα το βωμό, και πρέπει να πεθάνω.

(Εγείρεται και απομακρύνεται από τον βωμόν, προχωρούσα προς τον Ίωνα

  ΙΩΝ (προς τους ακολούθους:)
  Πιάστε τη αυτή! κάποιου θεού την έσπρωξε κατάρα
  ν' αφήση τώρα το βωμό, —και δέστε της τα χέρια!

  ΚΡΕΟΥΣΑ

(σπεύδουσα και αρπάζουσα το κάνιστρον:)

  Σφάχτε με, αλλά τίποτα δεν κάνετε με τούτο·
  εγώ το κάνιστρο κρατώ και τούτα τα κρυμμένα.

  ΙΩΝ
  Κ' αυτό δεν είναι πονηριά, με λόγια να με μπλέξη;

  ΚΡΕΟΥΣΑ
  Όχι! 'ς εσέναν' εύρηκα αγαπημένο φίλο.

  ΙΩΝ
  Φίλος σου εγώ, που θέλησες να με κρυφοσκοτώσης;

  ΚΡΕΟΥΣΑ
  Γυιός μου, αν είν' ο γυιός γλυκύς γι' αυτούς που τον γεννάνε.

  ΙΩΝ
  Παύσε να πλέχης πονηριές! εγώ θα σε τσακώσω.

  ΚΡΕΟΥΣΑ
  Παιδί μου, τώρα έφθασα 'ς αυτό που επιθυμούσα.

  ΙΩΝ

(αρπάζων εκ των χειρών της το κάνιστρον:)

  Είν' αδειανό το κάνιστρο, ή πράματα έχει μέσα;

  ΚΡΕΟΥΣΑ
  Τα σπάργανα, που σ' άφησα μια μέρα τυλιγμένον.

  ΙΩΝ (κρύπτων το κάνιστρον:)
  Προτού εσύ τα ίδης αυτά, μπορείς, να ειπής τι είνε;

  ΚΡΕΟΥΣΑ
  Αν ίσως και δεν σου τα ειπώ, ε τότε ας πεθάνω.

  IΩΝ
  Λέγε, είνε παράξενο το θάρρος όπου δείχνεις.

  ΚΡΕΟΥΣΑ
  Κύτταξε αυτό που ύφανα στα χρόνια που ήμουν κόρη.

  ΙΩΝ
  Τι είνε; πράματα πολλά υφαίνουνε η παρθένες,

  ΚΡΕΟΥΣΑ
  Είν' άβολο, και φαίνεται του αργαλιού η σαγίτα.

  ΙΩΝ
  Μ' αυτά δεν με γελάς εσύ· απάνω του τι έχει;

  ΚΡΕΟΥΣΑ
  Μέσ' στο στημόνι του πανιού Γοργόνα είν' υφασμένη.

  ΙΩΝ

(ερευνών τον πέπλον και ανευρίσκων το υποδεικνυόμενον· έκπληκτος:)

  Ώ Ζευ! ποιά μοίρα μου λοιπόν με κυνηγάει τόσο!

  ΚΡΕΟΥΣΑ
  Και έχει φείδια γύρωθε στο σχήμα της αιγίδος.

  ΙΩΝ (ως άνω:)
  Νά! το πανί, τα σπάργανα τα βρίσκ' όπως τα λέει.

  ΚΡΕΟΥΣΑ
  Ώ! το πανί που ύφανα σαν ήμουνα παρθένα!

  ΙΩΝ
  Έχει και άλλο γνώρισμα, ή μόνο τούτο βρήκες;

  ΚΡΕΟΥΣΑ
  Δυο δράκοντας, που αστράφτουνε μ' ολόχρυσα σαγόνια.

  ΙΩΝ
  Δώρο είν' αυτό της Αθηνάς, ή για παιδιά φτιασμένο;

  ΚΡΕΟΥΣΑ
  Αντιγραφή του παλαιού Ερεχθονίου είνε.

  ΙΩΝ
  Και τα χρυσά για ποιά δουλειά και για ποιο λόγο τάχει;

  ΚΡΕΟΥΣΑ
  Να τάχη περιδέραια το νεογέννητό μου.

  ΙΩΝ (ως προηγουμένως:)
  Είν' όλ' αυτά· Μα λέγε μου να μάθω και το τρίτο.

  ΚΡΕΟΥΣΑ
  Σου είχα βάλη στέφανο από ελιάς κλωνάρι,
  της πρώτης που εφύτρωσε στης Αθηνάς το βράχο,
  που αν υπάρχη μέσα εκεί, θα πρασινίζη ακόμα,
  γιατ' είν' από αθάνατης εληάς κορμό κομμένος.

  ΙΩΝ (πίπτων εις την αγκάλην της).
  Αγαπημένη μάννα μου, με τι χαρά σε βλέπω!
  το αγαπητό σου πρόσωπο με τι χαρά φιλώ!

  ΚΡΕΟΥΣΑ
  Παιδί μου! πειο αγαπητό κι' από το φως του ήλιου,
  συγγνώμη ας δώση ο θεός. . . στην αγκαλιά μου σ' έχω,
  — ανέλπιστο ευτύχημα! — εσέ που σε θαρρούσα
  κάτω απ' τη γη, στους σκοτεινούς της Περσεφόνης τόπους

  ΙΩΝ
  Αγαπημένη μάννα μου! ο γυιός σου ο πεθαμμένος
  δεν πέθανε, και βρίσκεται στην αγκαλιά σου τώρα.

  ΚΡΕΟΥΣΑ
  Ώ συ, αιθέρα μου λαμπρέ, άπειρε! ποία λόγια
  να σου φωνάξω; από που η ανέλπιστη ηδονή μου
  έρχεται αυτή, και ποιος θεός τέτοια χαρά μου δίνει;

  ΙΩΝ
  Τα εφαντάσθηκα όλα αυτά, μητέρα μου, και πρώτα,
  προτού ακόμα μάθω εγώ πως είμαι γυιός δικός σου.

  ΚΡΕΟΥΣΑ
  Αχ, τρέμω από το φόβο μου.

  ΙΩΝ
                      Δεν έχεις τώρα εμένα;

  ΚΡΕΟΥΣΑ
  Τόσος καιρός επέρασε χωρίς καμμιάν ελπίδα.

(Προς την πύλην, εκ της οποίας εισήλθεν η Πυθία:)

  —- Ποιός σου 'φερε στην αγκαλιά, γυναίκα, το παιδί σου;
  Εις του Λοξία το ναό ποιά χέρια το έχουν φέρη;

  ΙΩΝ
  Ήταν αυτό απ' το θεό· Μα από 'δω και πέρα
  ας ευτυχούμε, δύστυχοι σαν είμαστε ως τώρα.

  ΚΡΕΟΥΣΑ
  Παιδί μου! δίχως δάκρυα δεν σ' έχω γεννημένο·
  δεν βγήκες απ' τα χέρια μου χωρίς βαρειά να κλάψω·
  τώρα που παίρνω αναπνοή κοντά στο πρόσωπό σου,
  την ηδονή επέτυχα, την πειο ευτυχισμένη.

  ΙΩΝ
  Ό,τι έχω μέσα στην ψυχή το ίδιο λες για μένα.

  ΚΡΕΟΥΣΑ
  Ώ, άκληρη δεν είμαι πεια, δίχως παιδί δεν είμαι!
  στηρίχθηκε το σπίτι μου και βασιληά έχει η χώρα.
  Ξαναζωντάνεψε ο Ερεχθεύς· το φως του ήλιου βλέπει
  το σπίτι, που είχε βυθισθή μέσα σε νύχτα μαύρη.

  ΙΩΝ
  Μητέρα, κι' ο πατέρας μου να μοιρασθή αξίζει
  την ίδια τούτη τη χαρά που έδωκα σε σένα.

  ΚΡΕΟΥΣΑ
  Τι λες, παιδί μου;! Τι ζητείς 'ς αυτόν να φανερώσω!

  ΙΩΝ
  Πώς είπες;

  ΚΡΕΟΥΣΑ
                  Άλλος κι' όχι αυτός εγέννησεν εσένα.

  ΙΩΝ
  Αλλοίμονο! νόθον λοιπόν μ' εγέννησες εμένα;

  ΚΡΕΟΥΣΑ
  Ούτε χοροί στο γάμο μου ούτε λαμπάδες ήσαν,
  παιδί μου, σαν σ' εγέννησα.

  ΙΩΝ
                                Από κακή γενηά,
  αλλοίμονο! γεννήθηκα, μητέρα, κι' από ποιά;

  ΚΡΕΟΥΣΑ
  Μάρτυς μου ας είνε η Αθηνά!. . .

  ΙΩΝ
                                Γιατί αυτός ο λόγος;

  ΚΡΕΟΥΣΑ
  Όπου στο βράχο κατοικεί τον εληοφυτεμένο.

  ΙΩΝ
  Σαν λόγια σκοτεινά μου λες, σαν μπερδεμένα λόγια.

  ΚΡΕΟΥΣΑ
  Ο Φοίβος, μέσα στη σπηληά όπου λαλούν ταηδόνια. . ..

  ΙΩΝ
  Γιατί το Φοίβο μελετάς;

  ΚΡΕΟΥΣΑ
                      Μ' εμέ κρυφοκοιμήθη.

  ΙΩΝ
  Τι δόξα είν' αυτή που λες για μένα κ' ευτυχία!

  ΚΡΕΟΥΣΑ
  Κι' όταν εγύρισε ο καιρός στο δέκατο το μήνα
  εκεί εκρυφογέννησα εσέ, παιδί του Φοίβου.

  ΙΩΝ
  Αν είν' αυτό αληθινό, είνε γλυκό για μένα.

  ΚΡΕΟΥΣΑ
  Με σπάργανα παρθενικά σε τύλιξα, υφασμένα
  απ' τον δικό μου αργαλειό· δεν σου 'δωσα το γάλα,
  στο στήθος μου δεν σ' έθρεψα, λουτρό δεν σου χω κάμη·
  μέσα 'ς ερημική σπηληά έρημο σε είχα αφήση,
  στα όρνια τάγρια τροφή, στον άδη να σε στείλω.

  ΙΩΝ
  Τι φοβερά που το 'καμες, μητέρα μου.

  ΚΡΕΟΥΣΑ
                                Ο φόβος,
  να σε σκοτώσω άθελα, παιδί μου, με είχε κάμη.

  ΙΩΝ
  Μήπως κ' εγώ δεν θέλησα για να σκοτώσω εσένα;

  ΚΡΕΟΥΣΑ
  Και τότε η τύχη ήταν σκληρή και τώρα είνε το ίδιο·
  κυλιόμαστε κάθε φορά απ' τη χαρά στη λύπη,
  κι αλλάζουνε οι άνεμοι. Η περασμένες φθάνουν
  η δυστυχίες, ως εδώ! Και τώρα, ώ παιδί μου,
  άνεμος ήλθε βοηθός που απ' το κακό μας βγάζει.

  ΧΟΡΟΣ
  Απ' όσα βγαίνουν τώρα,
  κανείς ας μη νομίση
  πως δεν θαρθή κ' η ώρα
  που η τύχη θα γυρίση.

  ΙΩΝ
  Ώ τύχη, που αδιάκοπα τη μοίρα μας αλλάζεις
  και μια μας δίνεις συφορά και μια την ευτυχία,
  σε ζυγαριά παράξενην έρριξες τη ζωή μου. —
  ή να χαθώ απ' τη μάννα μου ή να χαθή από μένα.
  Αχ! όπου ρίχνουνε το φως του ήλιου η αχτίνες
  τάχα μπορεί ο άνθρωπος τα ίδια κάθε μέρα
  να βλέπη; Ώ μητέρα μου, σε βρήκα, αγαπημένη,
  και η καταγωγή μου αυτή καμμιά ντροπή δεν φέρνει.
  Έλα μαζύ μου! πράματα θέλω να ειπώ σε σένα,
  μόνο σε σένα, μυστικά να σου τα ειπώ στ' αυτί σου,
  και στης σιγής τη σκοτεινιά να μείνουν σκεπασμένα.
  Έχε το νου σου, μάννα μου, μήπως και συ το πάθης
  σαν της παρθένες που έσφαλαν και κρυφοπαντρευθήκαν·
  μη ρίξης στο θεό και συ του σφάλματος το βάρος,
  για ν' αποφύγης τη ντροπή της γέννας της δικής μου,
  και ειπής πως μ' έχεις με θεό, χωρίς θεός να είνε.

  ΚΡΕΟΥΣΑ
  Α όχι, μα την Αθηνά, που μια φορά τον Δία
  βοήθησε με το άρμα της στη μάχη των Γιγάντων,
  δεν είνε ο πατέρας σου κανείς θνητός παιδί μου,
  μα τούτος που 'ς ανάθρεψε, ο βασιληάς Λοξίας.

  ΙΩΝ
  Πώς το παιδί του έδωκε 'ς άλλον αυτός πατέρα,
  και είπε πως γεννήθηκα παιδί εγώ του Ξούθου;

  ΚΡΕΟΥΣΑ
  Δεν είπε πως σ' εγέννησε, δώρο 'ς αυτόν σε κάνει
  σαν εγεννήθης μια φορά. Ο φίλος εις το φίλο
  μπορεί να δώση το παιδί να τον κληρονομήση.

  ΙΩΝ
  Το μάντεμα είν' αληθινό, ή κάποι' απάτη κρύβει;
  να μόνο τούτο, μάννα μου, ταράζει την ψυχή μου.

  ΚΡΕΟΥΣΑ
  Άκου, παιδί μου, τι έφθασε στο νου μου αυτήν την ώρα:
  στο σπίτι μου το ευγενικό από ευεργεσία
  ο Φοίβος σε ωδήγησε, και άνθρωπον ως τώρα
  αφού σ' έλεγαν του θεού, ούτε όνομα πατέρα,
  ούτε σπιτιού κληρονομιά μπορούσες συ να έχης.
  Πώς τάχα έκρυβα κ' εγώ τον γάμο μου μ' εκείνον
  και στα κρυφά σε σκότωνα; για όφελος δικό σου
  σε παραδίνει τώρ' αυτός 'ς έναν πατέρα ξένο.

  ΙΩΝ
  Μα τέτοια λόγια δεν μπορούν εμένα να με πείσουν·
  θα έμβω μέσα στο ναό το Φοίβο να ρωτήσω,
  αν απ' αυτόν γεννήθηκα ή από θνητόν πατέρα.

(Εμφανίζεται περιβεβλημένη φωτοστέφανον—εν αποθεώσει— η Αθηνά εις το
βάθος του ναού).

  Ώ! ποιος να ήνε ο θεός, που απέναντι στον ήλιο,
  από το βάθος του ναού, το πρόσωπο του λάμπει;
  ας φύγουμε, μητέρα μου, καιρός δεν είνε τώρα
  να βλέπουμ' όσα οι θεοί μπροστά μας φανερώνουν.



ΣΚΗΝΗ Ζ'.



ΑΘΗΝΑ και οι ΑΝΩΤΕΡΩ

  ΑΘΗΝΑ
  Μη φεύγετε! θεός εχθρός δεν έρχομαι μπροστά σας·
  είμαι κ' εδώ προστάτης σας καθώς και στην Αθήνα.
  Από τη χώρα έρχομαι που τόνομά μου φέρνει·
  είμαι η Παλλάς, και μ' έστειλεν ο Φοίβος ο Απόλλων.
  Δεν θέλει να φανερωθή στα μάτια τα δικά σας,
  μη τον κατηγορήσετε για όσα έχουν γίνη,
  και στέλνει εμένα να σας πω αυτά τα λόγια μόνο:
  αυτή με τον Απόλλωνα σ' εγέννησε πατέρα,
  τώρα στον Ξούθο σ' έδωκε, όχι πως γεννημένον
  σ' έχει αυτός, μα για να μπης σε τιμημένο σπίτι.
  Κι' αφού το πράμα τώρα αυτό επήρε τέτοιο δρόμο,
  γιατί, εφοβήθη μήπως σε η μάννα σε σκοτώση,
  ή μήπως τη σκοτώσης συ, άλλαξε τη βουλή του,
  γιατ' ήθελε της μάννας σου τη γνωριμιά να κάμης,
  όταν θα είσαστε κι' οι δυο φτασμένοι στην Αθήνα,
  κρατώντας μυστικό πως συ γεννήθης από τούτη
  και είχες τον Απόλλωνα το Φοίβο για πατέρα.
  Και τώρα, τέλος δίνοντας στο λόγο μου, σας λέω
  ν' ακούσετε εις τους χρησμούς, που ήλθατε εδώ πέρα
  να λάβετε:— Πάρ' το παιδί και πήγαινε στη χώρα
  του Κέκρωπος, ώ Κρέουσα, και βάλε το στο θρόνο·
  αφού αυτός απ' τη γενειά τραβάει του Ερεχθέως,
  έχει και το δικαίωμα στη χώρα τη δική μου
  να βασιλεύη, κ' ένδοξος θα γίνη στην Ελλάδα.
  Θα κάμη τέσσερα παιδιά από την ίδια ρίζα,
  που τόνομα του καθενός η τέσσερες θα πάρουν
  φυλές, οπού το βράχο μου 'κει πέρα κατοικούνε.
  Γελέων θαν' ο πρώτος του· ο δεύτερος ο γυιός του
  [κ' οι άλλοι] θα ιδρύσουνε της τρεις φυλές ακόμα,
  των Οπλητών, των Αργαδών και των Αιγικορών.
  Και τούτων πάλι τα παιδιά, σαν ο καιρός περάση,
  πόλεις κι' αυτά θα χτίσουνε στας νήσους των Κυκλάδων
  και γύρω στα παράλια, που δύναμι μεγάλη
  θα δίνουνε στη χώρα μου· θα φτιάσουν κατοικίες
  στης χώρες της αντικρυνές της δύο: της Ευρώπης
  και της Ασίας· το όνομα του Ίωνος θα πάρουν
  και Ίωνες θα λέγωνται και δοξασμένοι θάνε.
  Από τον Ξούθο κι' από σε κοινό παιδί θα γίνη,
  ο Δώρος, όπου η Δωρίς, θα δοξασθή η πόλις·
  ο δεύτερος, ο Αχαιός, στου Πέλοπος τη χώρα,
  στου Ρίου τα παράλια ο βασιληάς θα γίνη,
  και ο λαός του απ' αυτόν θα πάρη τόνομά του.
  Όλα σε τάξι τάβαλεν ο Φοίβος με σοφία:
  ** εγέννησες ανώδυνα κανείς να μη σε νοιώση·
  μετά τη γέννα έβαλες στα σπάργανα το γυιό σου
  κ' εκείνος στέλνει τον Ερμή εδώθε να τον φέρη,
  και μόνος του τον έθρεψε μην τύχη και πεθάνη. **
  Και τώρα κράτησε σιγή· μην πης πως εγεννήθη
  τούτο το τέκνο από σε και άφησε τον Ξούθο
  να παίρνη ευχαρίστησι μ' εκείνο που νομίζει.
  Και συ, γυναίκα, πήγαινε με ταγαθά που βρήκες
  και χαίρετε· της λύπης σας υπόσχομαι το τέλος,
  και από τούτη τη στιγμή την τύχη ευτυχισμένη.

  ΙΩΝ
  Ώ κόρη του τρανού Διός, Παλλάς! με απιστία
  δεν δέχομαι τους λόγους σου, και τώρα το πιστεύω
  πως του Λοξία είμαι παιδί κ' η μάννα μου είνε τούτη,
  —αυτό που και προτήτερα το είχα εγώ πιστέψη.

  ΚΡΕΟΥΣΑ
  Άκου κ' εμένα τώρα εσύ: το Φοίβο μακαρίζω
  που τον κατηγορούσα πριν πως είχε λησμονήση
  να δώση το παιδί 'ς εμέ· της θύρες της ωραίες
  και τα χρηστήρια του θεού, που 'πρώτα τα μισούσα,
  γλυκά με τα δυο χέρια μου της αγκαλιάζω τώρα
  και της δοξάζω.

  ΑΘΗΝΑ
                  Επαινώ της γνώμης σου την αλλαγή
  που μακαρίζεις το θεό· ναι, οι θεοί αργούνε
  αλλά στο τέλος πάντοτε τη δύναμί τους δείχνουν.

  ΚΡΕΟΥΣΑ
  Παιδί μου, εις το σπίτι μας ας πάμε.

  ΑΘΗΝΑ
                                Ναι, να πάτε,
  κ' εγώ θα σας ακολουθώ.

  ΙΩΝ
                      Άξια οδηγός να γίνης.

  ΚΡΕΟΥΣΑ
  Και ν' αγαπάς την πόλι μας.

  ΑΘΗΝΑ
                      Στους παλαιούς τους θρόνους
  κάθησε τώρα.

  ΙΩΝ
                  Άξιο το κτήμα που θα πάρω.

  ΧΟΡΟΣ
  Χαίρε, Απόλλων του Διός και της Λητούς!
  Όποιος στο σπίτι δυστυχίες βλέπει,
  πρέπει να δείχνη σεβασμό εις τους θεούς
  και νάχη θάρρος εις εκείνους πρέπει·
  γιατί στο τέλος οι καλοί αμείβονται
  κατά την ιδική τους την αξία,
  οι δε κακοί, που τέτοιοι γεννηθήκανε,
  δεν βρίσκουνε ποτέ την ευτυχία.

ΑΥΛΑΙΑ



ΠΑΡΟΡΑΜΑΤΑ



  Εις την σελίδα θ', εις σημ. Ανάγνωσε: Αποδίδων μεγάλην σημασίαν.
  »   »   »      »   »   »              Εμελέτησε τον φιλόσοφον επί τη
.                                       βάσει των νέων ερευνών.
  »       »     ια'.          Ανάγν.    Να συμπεράνη.
  »       »     ιβ'.          »         Τους άνευ κατευθύνσεως και
.                                       πολιτικού μεγαλείου.
  »       »     ιγ'.          Ανάγν.    F. P. Fischer.
  »       »     16, εις σημ.  Ανάγν.    Ισθμίων Ι.
  »       »     41, »         »         Εκ των καλών λυρικών.
.                                       ποιητών.

ΣΗΜ. Εις την απόδοσιν πολλών δυσκόλων χωρίων ηκολουθήσαμεν τον κ.
Γ. Βερναρδάκην (Ερμηνευτικόν Λεξικόν).
Κ. Σ. I.



Η σειρά των Αρχαίων Ελλήνων Συγγραφέων των Εκδόσεων Φέξη, υπήρξεν ένας
σταθμός στα ελληνικά χρονικά. Για πρώτη φορά προσφερόταν συστηματικά
στο ελληνικό αναγνωστικό κοινό, η αρχαία ελληνική σκέψη (ιστορία,
φιλοσοφία, ποίηση, δράμα, δικανικός και πολιτικός λόγος) σε
δημιουργικές μεταφορές της, από τους άριστους μεταφραστές του τόπου,
στην πιο σύγχρονη μορφή πού πήρε, εξελισσόμενο, το γλωσσικό της
όργανο. Ο Όμηρος, οι Τραγικοί κι ο Αριστοφάνης, ο Ηρόδοτος, ο
Θουκυδίδης, ο Πλάτων, ο Ξενοφών, ο Αριστοστέλης, ο Θεόκριτος, ο
Θεόφραστος, ο Επίκτητος, ο Πλούταρχος, ο Λουκιανός κλπ. προσφέρονται
και σήμερα, στις κλασικές πια μεταφράσεις των Πολυλά, Ραγκαβή,
Μωραϊτίδη, Κονδυλάκη, Ποριώτη, Γρυπάρη, Τανάγρα, Πολέμη, Καμπάνη,
Καζαντζάκη, Βάρναλη, Αυγέρη, Βουτιερίδη, Ζερβού, Φιλαδελφέως,
Τσοκόπουλου, Σιγούρου, Κ. Χρηστομάνου κλπ. σε μια σύγχρονη σειρά
εκδόσεων βιβλίου τσέπης, πράγμα που επίσης γίνεται για πρώτη φορά,
συστηματικά, στην Ελλάδα.

Το δράμα αυτό διακρίνεται για την περίτεχνη πλοκή του, τις περιπέτειες
που με πολλή τέχνη παρεμβάλλονται και για την απροσδόκητη έκβαση. Η
υπόθεση του περιστρέφεται γύρω από τους κινδύνους, την αναγνώριση και
την αναγόρευση μετά, του Ίωνος, ως κληρονόμου του βασιλέα της Αττικής
Ξούθου.



Η «ΒΙΒΛΙΟΘΗΚΗ ΦΕΞΗ ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ» ΑΝΑΤΥΠΩΘΗΚΕ ΑΠΟ ΤΟ
ΧΡΗΜΑΤΙΣΤΗΡΙΟ ΤΟΥ ΒΙΒΛΙΟΥ

ΑΘΗΝΑΙ, ΠΑΝΕΠΙΣΤΗΜΙΟΥ 36
ΘΕΣΣΑΛΟΝΙΚΗ, ΤΣΙΜΙΣΚΗ 61

ΤΙΜΗ ΤΟΜΟΥ ΔΡΑΧΜΕΣ 10



1) Προκειμένου περί σκηνικής αναπαραστάσεως των προπυλαίων του εν
Δελφοίς Ναού του Απόλλωνος, όσον οιόν τε ακριβεστέρας, δέον να ληφθή
υπ'όψιν ο Παυσανίας και Διόδωρος ο Σικελιώτης.

2) Το έργον, τούτο είς τινα σημεία εν τω κειμένω έχει ανάγκην
τροποποιήσεων, χάριν της υπό των σημερινών θεατρικών συνθηκών
υπαγορευομένης σκηνικής οικονομίας. Προς τούτο μετά το τέλος της
ομιλίας της η Κρέουσα πρέπει να εξέλθη εκ της σκηνής, το δε μέρος το
περικλειόμενον μεταξύ των διπλών αστερίσκων (**) ως και πάντα τα
τοιουτοτρόπως σημειωθέντα εφεξής μέρη πρέπει να διαγράφωνται εκ του
κειμένου της παραστάσεως.

3) Προς αποφυγήν μονοτονίας εις την απαγγελίαν, κατά την παράστασιν,
μόν' ο χορός να διαιρήται εις δύο· εκάστου δε τμήματος αι Κορυφαίαι να
εναλλάσωνται κατά την εν τω κειμένω μου υπόδειξιν. (Σ. Μ.)

4) Το χωρίον τούτο είνε ελλιπές.

5) «Λαμπάδα, θεωρόν εικάδων»: ε ι κ ά δ α (εικοσάδα) ωνόμαζον την
ημέραν της εορτής, την αφιερωμένην εις την Δήμητρα και τον Διόνυσον.
Εις την εορτήν ταύτην απηγορεύετο εις τα νόθα τέκνα και εις τους
ξένους να λαμβάνουν μέρος.








End of the Project Gutenberg EBook of Ion, by Euripide




Produced by Sophia Canoni. Book provided by Iason Konstantinides









ΒΙΒΛΙΟΘΗΚΗ ΦΕΞΗ
ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ


ΑΡΙΣΤΟΦΑΝΟΥΣ

ΕΚΚΛΗΣΙΑΖΟΥΣΑΙ


ΠΑΡΑΦΡΑΣΙΣ ΕΜΜΕΤΡΟΣ
ΠΟΛ. Τ. ΔΗΜΗΤΡΑΚΟΠΟΥΛΟΥ
(POL ARCAS)




ΕΝ ΑΘΗΝΑΙΣ
ΕΚΔΟΤΙΚΟΣ ΟΙΚΟΣ ΓΕΩΡΓΙΟΥ ΦΕΞΗ
1910
Δ Η Λ Ω Σ I Σ

Απαγορεύεται η από σκηνής διδασκαλία των υπ' εμού παραφρασθεισών
κωμωδιών του Αριστοφάνους, άνευ της εγγράφου αδείας μου, συμφώνως προς
τον νόμον ΓΥΠΓ' (υπ' αριθ. 3483 της 11 Δεκεμβρίου 1909.

ΠΟΛ. Τ. ΔΗΜΗΤΡΑΚΟΠΟΥΛΟΣ




Το έργον τούτο αποτελεί ειδικώς σάτυραν της αθηναϊκής Βουλής και της
πολιτικής διοικήσεως εν Αθήναις, παριστών τας γυναίκας ως
αναλαμβανούσας την διοίκησιν των κοινών προς επανόρθωσιν των κακών
κειμένων. Σατυρίζεται ταυτοχρόνως η πλατωνική πολιτεία και αι περί
κοινογαμίας και κοινοκτημοσύνης θεωρίαι.




ΠΡΟΣΩΠΑ




ΠΡΑΞΑΓΟΡΑ γυνή Αθηναία
ΜΕΡΙΚΑΙ ΓΥΝΑΙΚΕΣ (Α, Β, Γ, Δ, Ε, Ζ, Η, θ, I, κλπ.)
ΧΟΡΟΣ ΓΥΝΑΙΚΩΝ
ΒΛΕΠΥΡΟΣ σύζυγος της Πραξαγόρας
ΑΝΗΡ [ΓΕΙΤΩΝ] (του Βλεπύρου)
ΧΡΕΜΗΣ πολίτης Αθηναίος
Ο ΚΑΤΑΘΕΙΣ (ΑΝΗΡ Α')
Ο ΜΗ ΚΑΤΑΘΕΙΣ (ΑΝΗΡ Β')
ΚΗΡΥΞ
ΜΕΡΙΚΑΙ ΓΡΑΙΑΙ (Α', Β', Γ')
ΝΕΑΝΙΣ
ΝΕΑΝΙΑΣ
ΘΕΡΑΠΑΙΝΑ (του Βλεπύρου)
ΔΕΣΠΟΤΗΣ (όστις δύναται να ήνε και ο Βλέπυρος)
ΠΡΟΣΩΠΑ ΒΩΒΑ
ΣΙΜΩΝ & ΠΑΡΜΕΝΩΝ κομίζοντες τα σκεύη του Καταθέντος. (Μέρος Β')
ΑΥΛΗΤΗΣ (Μέρος Δ')
ΓΕΡΩΝ διαβάτης (Μέρος Δ').

[Η παράφρασις αύτη των «Εκκλησιαζουσών» εδιδάχθη το πρώτον εις το
θέατρον της «Νέας Σκηνής» την 11 Αυγούστου 1904].




ΑΡΙΣΤΟΦΑΝΟΥΣ
"ΕΚΚΔΗΣΙΑΖΟΥΣΑΙ"




ΜΕΡΟΣ ΠΡΩΤΟΝ




[Η σκηνή παριστά οδόν απόκεντρον και σκοτεινήν. Οικίαι τινές χαμηλαί
φαίνονται κατά σειράν, εξ απόψεως δε η Ακρόπολις μετά του Παρθενώνος.
Είνε νυξ].



ΣΚΗΝΗ Α'.



ΠΡΑΞΑΓΟΡΑ εξέρχεται μετά προφυλάξεως εκ της οικίας της, κρατούσα
λύχνον ανημμένον, τον οποίον τοποθετεί επί τινος λίθου και ομιλεί προς
αυτόν: {1}

  Ώ φως λαμπρό του λύχνου μου! — που στον τροχό τον πλάσανε,
  και ύστερα ψηλά ψηλά στο σπίτι τον κρεμάσανε!
  Λύχνε, θα ειπώ την τύχη σου και την καταγωγή:
  Βγαλμένος από τον τροχό, που ζύμωσε τη γη,
  χύνεις αχτίνες λαμπερές, κ' η [λαδερή σου] μύτη
  λαβαίνει όλες της τιμές του Ήλιου μέσ' στο σπίτι.
            Λοιπόν το φως σου χύνε
            'ς ό,τι μαζύ σου είνε.
  Τα μυστικά μας έχουμε και όλα τα κρυμμένα
  'ς εσέ φανερωμένα,—
  γιατί ποτέ δεν κρύψαμε απ' το δικό σου μάτι
  της στάσεις, που λαβαίνουμε απάνω στο κρεββάτι,
  ούτε μπορέσαμε ποτέ μέσ' στα κρυφά μας δώματα,
  να κρύψουμ' από το μάτι σου τα ντούρα μας τα σώματα,
  και κάθε μας κρυφή μεριά φωτίζεις μοναχός σου,
  και όπου τρίχες μας ανθούν, γυαλοκοπούν στο φως σου.
  Κι' όταν, από τους άνδρες μας κρυφά, στης αποθήκες
  πάμε για φρούτα και κρασί, πάντα μπροστά μας βγήκες,
  και μολονότι εγκληματείς μαζύ μας τόσους χρόνους,
  ποτέ δεν το μαρτύρησες, λυχνάρι, στους γειτόνους!
  Γι' αυτό θα μάθης σήμερα, [αγαπητό καντήλι μου],
  ό,τι εσυμφωνήσαμε εγώ και κάθε φίλη μου
  στων Σκίρων την πανήγυρι. . . Μα [βλέπω ερημιά],
  κι' απ' όσες καρτερώ ναρθούν, δεν φαίνεται καμμιά. . .
            Κοντεύει όμως η αυγή,
  και είνε χρέος η Βουλή πρωί πρωί να βγη. . .
            Και πρέπει να προφθάσουμε
            της έδρες τους να πιάσουμε,
  —που κάποτ' ο Φυρόμαχος είπε γι' αυτές, πως «πρέπει
  η πόρνες όταν κάθωνται κανείς να μη της βλέπη».
  Τι να συμβαίνη άρα γε; μήπως δεν είχαν έννοια
            να ράψουνε τα γένεια,
  που είπαμε να φέρνουμε, ή μήπως δεν μπορούνε
  να κλέψουν τα φορέματα, που οι άνδρες τους φορούνε;
  Μα βλέπω ένα φως εκεί που φθάνει γάλι-γάλι•
  μήπως είν' άνδρας πούρχεται; εγώ το στρίβω πάλι.

(Διατίθεται να παραλάβη τον λύχνον και να φύγη. Εισέρχεται αριστερόθεν
η Α' ΓΥΝΗ φέρουσα λύχνον, περιβολήν ανδρικήν ανά χείρας μετά πλαστής
γενειάδα και βακτηρίαν).

{1} Ο μονόλογος ούτος της Πραξαγόρας πρέπει ν' απαγγέλληται υπό του
ηθοποιού όσον οίον τι πομπωδώς, διότι διά τούτου παρωδεί και σατιρίζει
ο Αριστοφάνης το ύφος των τραγικών ποιητών.



ΣΚΗΝΗ Β'.



ΠΡΑΞΑΓΟΡΑ και κατά μικρόν αι ΓΥΝΑΙΚΕΣ Α', Β', Γ, Δ'. κλπ.

  Α' ΓΥΝΗ
  Ε! ώρα να τραβήξουμε λοιπόν για τη Βουλή•
  τώρα για δεύτερη φορά ο πετεινός λαλεί.

  ΠΡΑΞΑΓΟΡΑ
            Εγώ σας καρτερούσα,
  κι' ολονυχτής τα μάτια μου να κλείνω δεν μπορούσα.
  Α, στάσου τώρα μια στιγμή για να ειδοποιήσω
  και τη γειτόνισσ' από δω, και να της γρατσουνίσω
  την πόρτα με το νύχι μου, κ' εκείνη να το στρίψη,
  χωρίς να νοιώση ο άνδρας της τη νύχτα πως θα λείψη.

(Εκτελεί. Μετά στιγμήν ανοίγεται η θύρα και εξέρχεται μετά προφυλάξεως
η Β' ΓΥΝΗ κρατούσα γένεια, ράβδον, ενδύματα και υποδήματα ανδρικά εις
τας χείρας).

  Β' ΓΥΝΗ
  Την ώρα όπου σ' άκουσα να γρατσουνάς τη θύρα
  φορούσα τα παπούτσια μου• γιατί αυτός που πήρα,
  [και είνε Σαλαμίνιος ο άνδρας μου], φιλτάτη,
  γερό κουπί μου τράβαγε τη νύχτα στο κρεββάτι.
  [Έτσι δεν ήταν δυνατό να κοιμηθώ σιμά του],
  και τώρα μόλις βούτηξα κι' αυτό το φόρεμά του.

  Α' ΓΥΝΗ
  Να, τώρα βλέπω πούρχεται εδώ κ' η Κλειναρέτη,
  και η Σωστράτη. . . έρχεται μαζύ κ' η Φιλαινέτη. . .

(Καταφθάνουσι βαθμηδόν πολλαί ΓΥΝΑΙΚΕΣ ομού, φέρουσαι ανά χείρας
ενδύματα ανδρών).

  ΠΡΑΞΑΓΟΡΑ ερχόμενη προς αυτάς:
  Ελάτε γρήγορα και σεις, γιατί ωρκίσθ' η Γλύκη
  πως όποια θάρθη υστερνή θα φάη καταδίκη,
  [και φοβερή αλήθεια],
  τρεις μπότσες άδολο κρασί, κ' ένα σταμνί ρεβίθια.

  Α' ΓΥΝΗ
  Να και του Σμικυθίωνος η Μελιστίχη πάλι,
  που της αρβύλες της πλατειές τανδρός της έχει βάλη.

  ΠΡΑΞΑΓΟΡΑ
  Θαρρώ πως είνε μόνη αυτή, που ησυχία βρήκε
  τη νύχτ' από τον άνδρα της, και τώσκασε και βγήκε.

  Β’ ΓΥΝΗ
  Καλέ δεν βλέπετ' από κει κι' αυτή τη Γευσιστράτη
  του ταβερνιάρη, που 'ρχεται μ' ένα κερί τρεχάτη;

  ΠΡΑΞΑΓΟΡΑ
  Να κ' η Φιλοδωρήταινα. . . να και η Χαιρητάδη. . .
  Ου!. . . βλέπω κι' άλλες πού 'ρχονται, ολόκληρο κοπάδι•
  όλο το άνθος δηλαδή της πόλεως.

(Εισέρχεται πλήθος γυναικών, αι οποίαι, σχηματίζουσιν εκατέρωθεν τα
δύο τμήματα του χορού).

  Γ’ ΓΥΝΗ ερχομένη ταχέως
                                Ουφ! πόσο,
  φιλτάτη, εκοπίασα, ως πού να ξετρυπώσω!
  γιατί έφαγεν ο άνδρας μου όσες σαρδέλλες είχα
  το βράδυ, και μου πνίγηκε τη νύχτ' από το βήχα.

  ΠΡΑΞΑΓΟΡΑ
  Καθήστε, τώρα πούσθ' εδώ,
            να σας ρωτήσω και να ιδώ
            αν ίσως κ' εκτελέσατε τα προμελετημένα
  στων Σκίρων την πανηγύρι.

  Δ’ ΓΥΝΗ
                        Α, όσο δα για μένα,
            έχω στης αμασχάλες
  και από δάσος πειό πυκνές της τρίχες και μεγάλες,
  κατά τη συμφωνία μας. Έκαμα κι' άλλο ακόμα•
  όταν επήγε ο άνδρας μου στην αγορά, το σώμα
  πασάλειψα, και στάθηκα στον ήλιον όλη μέρα.

  Ε’ ΓΥΝΗ
  Μα το ξυράφι πέταξα από το σπίτι πέρα,
  και τρίχες άφησα κ' εγώ στο σώμα μου να βγάζω,
  που, όσο είνε δυνατό, γυναίκα να μη μοιάζω.

  ΠΡΑΞΑΓΟΡΑ
  Έχετε και τα γένεια σας, που όταν θα μπορέσουμε
  να συναχθούμε, είπαμε πως όλες θα φορέσουμε;

  Δ’ ΓΥΝΗ
  Ωραία γένεια έφτιασα κ' εγώ, μα την Εκάτη!

  Ε’ ΓΥΝΗ
  Κ' εγώ πολύ καλήτερα κι' από του Επικράτη.

  ΠΡΑΞΑΓΟΡΑ
  Και σεις τι λέτε;

  Δ’ ΓΥΝΗ
            Σύμφωνες, και με την ίδια γνώμη.

  ΠΡΑΞΑΓΟΡΑ
  Βλέπω λοιπόν πως κάματε και όλα τάλλ' ακόμη,
  κ' επήρατ', όπως είπαμε, Λακωνικές κουντούρες,
  και ανδρικά φορέματα, και ανδρικές μαγκούρες.

  Ζ’ ΓΥΝΗ
            Κ' εγώ επήρα μία
  απ' τον ξυλοκουβαλητή εκείνον το Λαμία
  την ώραν που κοιμώτανε.

  ΠΡΑΞΑΓΟΡΑ
                      Φαίνετ' αυτή τον κάνει
  που, όταν τη φορτώνεται στους ώμους, όλο κλάνει.

  Α’ ΓΥΝΗ
  Μα το θεό! αν έφερνε του Άργου το τομάρι
  πούχε τα μάτια τα πολλά, μπορούσε να την πάρη
  κι' όλον να βγάλη στη βοσκή τον Δήμον Αθηναίων!

  ΠΡΑΞΑΓΟΡΑ
  Ελάτε, τι θα κάνουμε να πούμε τώρα πλέον,
  όσο ταστέρια φαίνονται στον ουρανό να λάμπουν.
  Γιατ' η Βουλή, όπου εμείς κ' η φίλες όλες θα 'μπουν,
  πρέπει να γίνη το πρωί.

  Α’ ΓΥΝΗ
            Α, ώστε, μα τον Δία,
  τας θέσεις μας θα πάρουμε μπροστά στα Πρυτανεία,
  κάτ' απ' το βράχο της Πνυκός.

  Η ΓΥΝΗ εισέρχεται κρατούσα ηλακάτην και νήθουσα μαλλίον.

                        Την ώρα να μη χάνω,
  πήρα και τούτα τα μαλλιά μέσ' στη Βουλή να ξάνω.

  ΠΡΑΞΑΓΟΡΑ εν οργή.
  Γεμάτη νάνε η Βουλή και λόγου της να ξαίνη;!
            — τι λες, δυστυχισμένη;

  Η’ ΓΥΝΗ
  Βέβαια, μα την Άρτεμι! μαζύ μ' αυτή πηγαίνω•
  και τάχα τι χειρότερα θ' ακούσω κι'αν θα ξαίνω;
  Είν' τα παιδάκια μου γυμνά.

  ΠΡΑΞΑΓΟΡΑ
                        Κατάλαβες τι κάνεις,
                      να πας και συ να ξάνης
                      την ώρα, που δεν πρέπει
  κανένας ίχνος γυναικός απάνω μας να βλέπη;
  Καλά θα την παθαίναμε αν έβγαινε καμμιά,
            κι' αδρασκελώντας τα σκαμνιά
            τη φούστα της ν' ανοίξη,
  και στη γεμάτη τη Βουλή το πράμα της να δείξη.
  Αν όμως πάμε πειό μπροστά της θέσεις μας να πιάσουμε,
  χωμένες μέσ' τα ρούχα τους, όλους θα τους γελάσουμε.
            Κ' εκεί που θα καθίσουμε
            και γένεια θα κολλήσουμε,
  ποιός δεν θα πη πως είμαστε σαν άνδρες στην αράδα;
  Κι' ο στρατηγός Αγύρριος, πούχε τη γενειάδα
  του Πρόνομου, εκρύφτηκε το ίδιο και καλήτερα•
  κι' όμως γυναίκα ήτανε και λόγου του προτήτερα!
  Και τι μεγάλα πράματα κάνει στην πόλι τώρα!
  Έτσι λοιπόν θα κάνουμε κ' εμείς καλό στη χώρα
  απ' αύριο, η τόλμη μας αν πάη κατ' ευχή,
  και πάρουμε στα χέρια μας του τόπου την αρχή•
  γιατί, καθώς τον φτιάνουμε αυτόν τον τόπο πειά,
  ούτε πανιά τον παν εμπρός, μα ούτε και κουπιά!

  Η’ ΓΥΝΗ
  Μα το γυναικοπάζαρο πώς θα μπορέση πάλι
            και ρήτορες να βγάλη!

  ΠΡΑΞΑΓΟΡΑ
  Και στης γυναίκες ρήτορες μπορεί κανείς να βρίσκη.
  Λένε πως και οι πούστηδες εκείν' οι νεανίσκοι
  βγαίνουνε όλοι ρήτορες κι' από τους εκλεκτούς.
  Μήπως κ ' εμείς δεν κάνουμε ίδια δουλειά μ' αυτούς;

  Η’ ΓΥΝΗ
  Δεν ξέρω η κακομοίρα•
  μα γίνονται πολλά κακά εκεί που λείπ' η πείρα.

  ΠΡΑΞΑΓΟΡΑ
  Γι' αυτό κ' εμαζευθήκαμε λοιπόν 'ς αυτόν τον τόπο,
  για να προμελετήσουμε, γειτόνισσες, τον τρόπο.
  Κάμετε γρήγορα λοιπόν τα γένεια να κολλήσετε,
  όσες εσχεδιάσατε πως πρέπει να μιλήσετε.

  Θ' ΓΥΝΗ (προς την Η' Γυναίκα).
  Κουτή, και ποια είν' από μας, όπου δεν έχει γλώσσα
  που να μην κόβη τόσα;

  ΠΡΑΞΑΓΟΡΑ
  Βάλτε τα γένεια κάθε μια, την ώρα της μη χάνη,
  κι' ας γίνη άνδρας• εγώ δε θα βάλω το στεφάνι,
  και γένεια θα κολλήσω
  αν ίσως και μου κατεβή μπροστά σας να μιλήσω.

(Εκτελούν όλαι).

  Β’ ΓΥΝΗ
  Γλυκειά μου Πραξαγόρα,
  σκέψου, καϋμένη, τώρα—
  αστεία κάπως φαίνεται η γενειάδ' αυτή.

  ΠΡΑΞΑΓΟΡΑ
  Αστεία; και γιατί;

  Β’ ΓΥΝΗ (εφαρμόζουσα την γενειάδα).
  Μα έτσι, με τα γένεια μας και σαγονοδεμένες,
  μοιάζουμε όλες με σουπιές απ' τη φωτιά καϋμένες.

  ΠΡΑΞΑΓΟΡΑ (λαμβάνουσα ύφος κωμικώς σοβαρόν).
  Ο υπηρέτης του βωμού τη γάττ' ας τριγυρίση
  κι' ας έβγη με το αίμα της της έδρες να ραντίση.
  Ε! Αριφράδη! σώπασε! — Και λόγο ποιός θα βγάλη;

  Θ' ΓΥΝΗ
  Εγώ.

  ΠΡΑΞΑΓΟΡΑ
            Λαμπρά! να στέφανος, και βάλ' τον στο κεφάλι

  Θ' ΓΥΝΗ εκτελούσα.
  Να με λοιπόν!

  ΠΡΑΞΑΓΟΡΑ
            Έ, μίλησε!

  Θ' ΓΥΝΗ
                        Έτσι το λες εσύ;
  Πως θα μιλήσω δηλαδή προτού να πιω κρασί;

  ΠΡΑΞΑΓΟΡΑ
  Για ιδές• κρασί θέλει να πιή!

  Θ' ΓΥΝΗ
                      Και βέβαια• γιατί
            φορώ στεφάνι, βρε κουτή;

  ΠΡΑΞΑΓΟΡΑ
            Φύγε από 'δω εσύ, τρελλή!
  γιατί τα ίδια, φαίνεται, θα φτιάσης στη Βουλή.

  Θ' ΓΥΝΗ
            Γιατί, παρακαλώ; γιατί;
            δεν πίνουν στη Βουλή κι' αυτοί;

  ΠΡΑΞΑΓΟΡΑ
  Είσαι βεβαία; πίνουνε μέσ' στη Βουλή που πάνε;

  Θ' ΓΥΝΗ
  Κι' απ' το καλήτερο κρασί, μα τη θεά, ρουφάνε•
  γι' αυτό κ' η κάθ' απόφασι, που απ' τη Βουλή μας βγαίνει
  όταν μεθούν, είνε κι' αυτή σαν τούτους μεθυσμένη.
  Ώ, μα τον Δία το θεό,
  ρουφάνε, σου το βεβαιώ.
  Και ποιά θα ήταν αφορμή τέτοια κακά να γίνουνε,
  αν ίσως στη Βουλή κρασί δεν βρίσκανε να πίνουνε;
  Μα μεθυσμένοι κάθονται και βρίζονται και βρίζουνε,
  και οι τοξόται [μπαίνουνε στη μέση και χωρίζουνε,
  και σπρώχνονται και σπρώχνουνε]
  και τους μπεκρήδες διώχνουνε!

  ΠΡΑΞΑΓΟΡΑ
  Τράβα και κάτσε κάτω συ! Είσαι κολοκυθένια!

  Θ' ΓΥΝΗ
  Μα το θεό, το ήθελα να μείνω δίχως γένεια,
  γιατί θα σκάσω απ' του κρασιού τη δίψα τη μεγάλη.

(αποσύρεται)

  ΠΡΑΞΑΓΟΡΑ
  Ε! μήπως έχει όρεξι να ρητορέψη άλλη;

  Γ’ ΓΥΝΗ
  Εγώ!

  ΠΡΑΞΑΓΟΡΑ
  Εμπρός του λόγου σου, βάλ' το στεφάνι αυθωρεί,
  γιατί κ' η ώρα προχωρεί.
  Μίλησε συ λοιπόν καλά, στάσου σαν άνδρας ντούρα,
  και στήριζε το σώμα σου καλά με τη μαγκούρα.

  Γ’ ΓΥΝΗ στεφανουμένη και λαμβάνουσα τον λόγον.
  Ήθελα άλλη να 'βγαινε ρητόρισσα προτήτερα,
  ν' αγόρευε καλήτερα
  στην άκρη να καθήσω•
  αλλά, εγώ τουλάχιστον ποτέ μου δεν θ' αφήσω,
  γιατί δεν είν' καλή δουλειά,
  ν' ανοίγουν μόνο για νερό τους λάκκους μεσ' στα καπηλιά,
  Δεν το φρονώ, μα της θεές. . .

  ΠΡΑΞΑΓΟΡΑ
                        Μα της θεές! πού τρέχεις,
  δυστυχισμένο θηλυκό! το νου σου πού τον έχεις;

  Γ’ ΓΥΝΗ
            Μπα! σφάλμα έκαμα; και ποιο;
            Εγώ δε ζήτησα να πιω.

  ΠΡΑΞΑΓΟΡΑ
  Όλα τα είπες μια χαρά• μα στης θεές ωρκίστηκες
  άνδρας εσύ, πως μίλησες με λέξεις γυναικίστικες;

  Γ’ ΓΥΝΗ
  Ου!. . . ναι, μα τον Απόλλωνα!

  ΠΡΑΞΑΓΟΡΑ
                        Παύσε και συ τη λίμα,
  γιατί εγώ για τη Βουλή δεν κάνω ούτε βήμα,
  αν ίσως δεν προγυμνασθώ.

(της αφαιρεί τον στέφανον από την κεφαλήν).

  Γ’ ΓΥΝΗ
                        Φέρ' το στεφάνι πίσω•
  τώρα μελέτησα καλά και θα το ξαναρχίσω.

(λαμβάνει τον στέφανον εκ νέου και την στάσιν του ρήτορος)

  — Εγώ λοιπόν, γυναίκες μου. . .

  ΠΡΑΞΑΓΟΡΑ
                        Γυναίκες,— συφορά σου,—
  τους άνδρας πάλι κοπανάς που βλέπεις μπρος σου;

  Γ’ ΓΥΝΗ
      Στάσου!
  μου φάνη τον Επίγονο πως είδα [από πίσω]
  και με γυναίκες νόμισα πως πρέπει να μιλήσω.

  ΠΡΑΞΑΓΟΡΑ
  Γκρεμίσου απ' αυτού και συ, και κάθησε πειο κείθε·
  θα πάρω εγώ το στέφανο και θα μιλήσω.—Είθε
  την προσευχή μου οι θεοί ν' ακούσουν τουρανού,
  και να 'πιτύχουν όλ' αυτά που μου 'ρθανε στο νου.

(Ανέρχεται επί λίθου και αγορεύει:)

  Αγαπώ κ' εγώ τον τόπο, όπως σεις, ώ άνδρες, όλοι,
  και γι' αυτό δεν υποφέρω όσα γίνονται στην πόλι.
  Είνε όλ' οι άρχοντές μας παληανθρώποι πέρα-πέρα,
  κι' αν φανή κανείς πως είνε αγαθός για μιαν ημέρα,
  Θάνε μασκαράς για δέκα. 'Σ άλλον έδωκες τη θέσι;
  άλλα θάχης' απ' τα χείρου στα χειρότερα θα πέση.
            Δύσκολο κανείς να βάλη
  νου και φρόνησι με λόγια σε ανόητο κεφάλι.
  Σεις φοβείσθε πάντα όσους την αγάπη τους σας δίδουν
  κι'όλο γλείφετε εκείνους, όπου πάντα σας προδίδουν.
  Ήταν εποχή, ώ άνδρες, που Βουλές δεν λειτουργούσαν,
  τον Αγύρριον εν τούτοις να τον βρίζουν δεν αργούσαν
            τώρα πούχουμε Βουλή,
  επαινούν αυτόν που δίδει τον παρά τον πειό πολύ•
  κι' όποιος μερδικό δεν παίρνει, κρίνει άξιον θανάτου
  όποιον βουλευτάς πληρώνει να κερδίζη τη δουλειά του.

  Α’ ΓΥΝΗ
  'Στην Αφροδίτη! μίλησες με φρόνησι μεγάλη.

  ΠΡΑΞΑΓΟΡΑ
  Την Αφροδίτη έπιασες, δυστυχισμένη, πάλι;
  Λαμπρά θα τα κατάφερνες και στη Βουλή απάνω,
  το ίδιο αν σου ξέφευγε.

  Α’ ΓΥΝΗ
                      Μπα, δεν το ξανακάνω,

  ΠΡΑΞΑΓΟΡΑ
            Το νου σου, και φορές πολλές
            μη συνηθίσης να το λες.

(Εξακολουθούσα την αγόρευσίν της).

  Όταν καμμιά συμμαχία για την πόλι εσυμφωνείτο,
  έλεγαν πως αν δεν γίνη, συμφορά τρανή θα ήτο•
            κι' όταν εγινόταν πάλι,
  έπεφταν σε στενοχώρια και 'ς απελπισία μεγάλη•
  κι' απ' τους ρήτορας κανένας, ή για το 'να ή για τάλλο
  συμβουλή αν είχε δώση, πάθαινε κακό μεγάλο.
  Ο φτωχός, οπού για φόρο ούτ' ένα λεφτό δεν δίνει,
  σκούζει πάντα πως ο στόλος πρέπει άφευκτα να γίνη,
  από τάλλο δε το μέρος πλούσιοι και γεωργοί,
            [πώχουνε παρά και γη],
  δεν τον θέλουν. Είχες πρώτα με 'τους Κορινθίους γίνη
  άσπονδος εχθρός, το ίδιο σ' εμισούσανε κ' εκείνοι•
            τώρα έχουνε στο νου
  φίλοι σου να γίνουν, τώρα φίλος τους και συ γενού
  Αργείος [ο δημαγωγός, πούνε σοφός και φρόνιμος],
  είν' αμαθής• κ' είνε για σας σοφός ο Ιερώνυμος,
            [εκείνο το κορόιδο,
            που σας τα κάνει ρόιδο!]
  Συ λοιπόν είσαι, ώ Δήμε, η αιτία όλου τούτου,
  που μοιράζετε το χρήμα και του δημοσίου πλούτου,
            και κυττάτ' ιδιαιτέρως
  τι καθένας θα μπορέση να τραβήξη κατά μέρος,
            κ'οι πολίται, όλ' οι μπούφοι,
  να κυλιώνται από δώθε και από κει σαν κλωτσοσκούφι.
            Αν 'ς εμένα θα πεισθήτε,
  έχετε καιρό ακόμη και μπορείτε να σωθήτε.
            Σας προτείνω λοιπόν τώρα
  να εμπιστευθήτε όλοι στης γυναίκες μας τη χώρα,
  που της έχουμ' επιστάτες και ταμίες μεσ' στο σπίτι!

  Α’ ΓΥΝΗ
  Εύγε! εύγε! Μα τον Δία!. . .

  Β’ ΓΥΝΗ
                        Πες τα! πες τα, συμπολίτη

  ΠΡΑΞΑΓΟΡΑ
  Πόσο είνε η γυναίκα απ' τον άνδρα πειό καλή,
  θα σας τ' αποδείξω τώρα. Πρώτον, πλένει το μαλλί
            πάντα σε θερμό νερό,
  σύμφωνα μ' αυτό το νόμο, πούταν στον παληόν καιρό.
  Και ποτέ δεν θα τη δήτε τη γυναίκα, κατά πόδα
            να πηγαίνη με τη μόδα.
  Αν των Αθηνών η πόλις ήθελε ν' ακολουθή
  'ς ό,τι κάνουν η γυναίκες, δεν θα είχε και σωθή,
  κι' αν δεν είχε τέτοια νόσο
  να μας ξεφουρνίζη τάχα και μια μόδα κάθε τόσο;
  Η γυναίκες όπως πρώτα κάθονται και τηγανίζουν
  όπως πρώτα με τη στάμνα στο κεφάλι τους γυρίζουν•
  όπως πρώτα θεσμοφόροι τρέχουνε στο πανηγύρι•
  όπως πρώτα ξεροτρίβει κάθε μια το νοικοκύρη•
  όπως πρώτα τους γαμιάδες μεσ' στο σπίτι κρυφοβάνουν•
  όπως πρώτα τους μεζέδες τους καλήτερους τους φτιάνουν•
  όπως πρώτα κρασοπίνουν [και περνούν ζωή και κόττα].
  κ' επί τέλους το γαμίσι τους αρέσει όπως πρώτα!
  Εις αυτές λοιπόν, ώ άνδρες, ας αφήσουμε τον τόπο,
  δίχως πλέον να ρωτάμε για να μάθουμε τον τρόπο
            όπου θα διοικηθούμε•
            αλλά τούτα να σκεφθούμε:
  ότι σαν καλές μαννάδες, θα σκεφθούν εκείνες πρώτες
  ναύρουν τρόπο για να σώσουν τους δικούς των στρατιώτες•
            κι' άλλη ποιά, αν όχ 'η μάννα,
  θα φροντίση για να στείλη στο παιδί της κουραμάνα;
  Μόνον η γυναίκα ξέρει τον παρά να κομποδένη,
  και ποτέ στην εξουσία δεν εβγήκε απατημένη,
  γιατ' αυτή ξέρει τον τρόπο [με τα λόγια τα μεγάλα]
  ν' απατάη και τον άνδρα. Άφησε τα πειά και τάλλα.
  Αν πεισθήτε 'ς όσα είπα και μ' ακούσετε κ' εμένα,
  θα περάσετε, πολίται, τη ζωή ευτυχισμένα.

(κατέρχεται του λίθου).

  Α’ ΓΥΝΗ
  Ώ Πραξαγόρα μου γλυκεία! τα είπες μια χαρά.
  Και όλ' αυτά πού τάμαθες, φτωχή μου;

  ΠΡΑΞΑΓΟΡΑ
                                              Μια φορά
  μεσ' στης φευγάλας τον καιρό, όπως κ' η άλλες βγήκα,
  κ' έμεινα με τον άνδρα, μου εκεί κοντά στην Πνύκα•
  άκουα το λοιπόν εκεί παρλάτες κατά κόρον,
  κ' έτσι την έμαθα κ' εγώ την τέχνη των ρητόρων.

  Α’ ΓΥΝΗ
            Αφού λοιπόν, βρε αδελφή,
  αδίκως δεν εγίνηκες σπουδαία και σοφή,
  σ' εκλέγουμ' από σήμερα και στρατηγό μεγάλη,
  αν τα πιτύχης όλ' αυτά, που σου 'ρθαν στο κεφάλι.
  Μ' αν πληρωθή ο Κέφαλος και πεταχθή μπροστά σου
  κ' ειπή ότι μ' αυτά που λες δεν είσαι στα σωστά σου,
  τι θα του ειπής, παρακαλώ;

  ΠΡΑΞΑΓΟΡΑ
                      Θα 'πω πως ετρελλάθη.

  Α’ ΓΥΝΗ
  Δεν είν' η πρώτη δα φορά που ο κόσμος θα το μάθη.

  ΠΡΑΞΑΓΟΡΑ
  Πως είν' υποχονδριακός.

  Α’ ΓΥΝΗ
                      Καθένας πειά το βλέπει.

  ΠΡΑΞΑΓΟΡΑ
  Έ, θα του ειπώ πως φέρνεται στην πόλι όπως πρέπει,
  μα φτιάνει πιάτα άσχημα.

  Α’ ΓΥΝΗ
                      Και αν σε κοροϊδέψει
  κι' ο Νεοκλείδης ο τσιμπλής, τι θα του ειπής;

  ΠΡΑΞΑΓΟΡΑ
  Να στέψη
            και σαν μπορή ευκόλως,
  ας διακρίνη τη μεριά πουν' του σκυλλιού ο κώλος.

  Α’ ΓΥΝΗ
  Και αν σου φτιάσουν την δουλειά;

  ΠΡΑΞΑΓΟΡΑ
                        Τι λόγος! να δα η ώρα!
  θα το δεχτώ• όσο γι' αυτό είμαι δασκάλα τώρα!

  Α’ ΓΥΝΗ
  Κι' αυτό δεν το σκεφθήκαμε: Αν έλθουν οι τοξόται
  και σε μαλλιοτραβήξουνε, σαν τι θα κάμης τότε;

  ΠΡΑΞΑΓΟΡΑ (δεικνύουσα τον τρόπον της αμύνης).
  Να, θα τους σπρώξω έτσι δα με δύναμι μεγάλη,
  αλλά στη μέση, έννοια σου, κάνεις δεν θα με βάλη.

  Α’ ΓΥΝΗ
  Και τέλος αν σε πιάσουνε, τους λέμε και σ' αφίνουν.

  Η’ ΓΥΝΗ
  Αυτά που θυμηθήκατε μπορούν λαμπρά να γίνουν'
  μ' αυτό δεν το σκεφθήκαμε: Και πώς θα θυμηθούμε
  τα χέρια να σηκώσουμε εκεί που θα βρεθούμε,
  αφού εσυνηθίσαμε τα σκέλια να σηκώνουμε;

  ΠΡΑΞΑΓΟΡΑ
  Το πράμα είνε δύσκολο• αλλά το κατορθώνουμε
            πειό εύκολα να γίνη,
  αρκεί το ένα μπράτσο μας ολόγυμνο να μείνη.
  Εμπρός λοιπόν τα ρούχα σας σηκώστε τώρα, φίλες,
  περάστε της Λακωνικές στα πόδια σας αρβύλες,
  και δέστε όπως είδατε τους άνδρες να της δένουν,
  όταν στην πόρτα, βγαίνουνε, ή στη Βουλή πηγαίνουν.
  Και όταν ταύτα γίνουνε με τη σοφή σας έννοια,
            κολλάτε και τα γένεια•
            κι' όταν καλά τα δέσετε,
  αυτά του ρούχα των ανδρών, που κλέψατε, φορέσετε,
  ένα τραγούδι βλάχικο αρχίζετε, σαν γέροι,
  και προχωρείτε ψέλνοντας με το ραβδί στο χέρι

  Β’ ΓΥΝΗ
  Καλά τα λες• ας πάμ' εμπρός εμείς η πειό μεγάλες,
  γιατί στην Πνύκα θάρθουνε απ' τους αγρούς και άλλες.

  ΠΡΑΞΑΓΟΡΑ
            Γρήγορα κάμετ' όμως,
            γιατ' είνε κ' ένας νόμος:
  όσοι στην Πνύκα για να παν πρωί-πρων δεν έβγουν,
  ούτε παλούκι δεν βαστούν στα χέρια τους σαν φεύγουν.

(Αι γυναίκες μεταμφιέζονται εις άνδρας).

  ΧΟΡΟΣ
  Έφθασ' η στιγμή, ώ άνδρες• στη γραμμή και ξεκινάτε•
  τούτο πάντοτε να λέτε και ποτέ μην το ξεχνάτε•
  είν' ο κίνδυνος μεγάλος αν μας πιάσουνε στη φάκα,
  να σκαρώνουμε τη νύχτα στο σκοτάδι τέτοια φιάκα.

  Α' ΗΜΙΧΟΡΙΟΝ
  Πάμε στη Βουλή, ώ άνδρες. Το μισθό του θα τον χάση,
  όπως είπ' ο νομοθέτης, όποιος το πρωί δεν φθάση
  σκονισμένος, τσιμπλιασμένος [και μ' αχτένιστα μαλλιά],
  και χωρίς να φάη άλλο, παρά μόνο σκορδαλιά.
  Σμίκρυνε, Χαριτωμένη, και συ Δράκοι, ξεκινάτε
            κι' ό,τι πρέπει μη ξεχνάτε,
  μήπως και σας φύγη λόγος, που στο πράμα δεν συμφέρει•
  κι' όταν πάρη ο καθένας και το σύμβολο στο χέρι
  και καθίσουμε στης έδρες σοβαρά και στην αράδα,
  θα ψηφίσου' ό,τι θέλει κάθε μια μας φιλενάδα—
            ώ τι λάθος, πω, πω, πω!
            φίλος, ήθελα να ειπώ!

  Β' ΗΜΙΧΟΡΙΟΝ (δεικνύων προς αριστερά)
  Έχε' από κει το νου σας• σπρώχτε τους να φύγουν, όσοι
  άρχον' απ' την πόλι νύχτα και προτού να ξημερώσει,
            μόνον το μισθό να πάρουν,
            και να κάτσουν να λιμάρουν.
  Γιατ' οι Βουλευταί μας πρώτα είχαν έθιμο καλό•
  και κανένας δεν τολμούσε να ζήτηση οβολό•
  κι' όλοι έπαιρναν μαζύ τους, στον καιρό του Μυρρωνίδη,
  έν' ασκί νερό, ψωμάκι, τρεις εληές κ' ένα κρομμύδι.
  Σήμερα, για να σκεφθούνε στης πατρίδος το καλό,
  θέλουνε κ' ημεροδούλι, λες και κουβαλούν πηλό.

(Απέρχονται γυναίκες και χορός προς αριστερά, μετημφίεσμέναι εις
άνδρας και ψάλλουσαι).{2}

ΑΥΛΑΙΑ


{2} Σημ. Μετ. Ως άσμα του χορού ετονίσθη δια την παράστασιν η πρώτη
στροφή «Έφθασ' η στιγμή, ώ άνδρες» ελλείψει άλλου καταλληλοτέρου
χωρίου.




ΜΕΡΟΣ ΔΕΎΤΕΡΟΝ




(Η σκηνή παριστά το αυτό μέρος με το της προηγουμένης πράξεως.
Εξέρχεται ο ΒΛΕΠΥΡΟΣ, φέρων στενάς γυναικείας εμβάδας εις τους πόδας,
ημίγυμνος και κακώς κρυπτόμενος υπό βραχύ ερυθρόν γυναίκειον χιτώνιον.
Κρατεί την κοιλίαν του και προφανώς αναζητεί κατάλληλον θέσιν προς
αφόδευσιν. Είνε νυξ).



ΣΚΗΝΗ Α'.



  ΒΛΕΠΥΡΟΣ-μόνος
  Μωρέ! τι πράματα είν' αυτά!. . . είνε σχεδόν ημέρα,
  κι' ακόμα η γυναίκα μου δεν φαίνετ' εδώ πέρα.
            Πώς γλίστρησε; ... τι εστάθηκε;...
            πού πήγε και μου χάθηκε;...
  Εκεί που εκοιμώμουνα, μου έρχεται να χέσω•
  ζητώντας της αρβύλες μου στα πόδια μου να δέσω
  και το χιτώνα για να βγω, στο σκότος ψηλαφούσα
  εδώ κ' εκεί, μα πουθενά να ταύρω δεν μπορούσα.
  Και επειδή ο Κοπριάς στην πόρτα είχε φθίση
            κ' εχτύπαγε με βιάσι,
  πέρασα της παντούφλες της, όπου αυτή εφόρει,
            κι' αυτό το πανωφόρι. . .
  Μα τώρα πού να βρη κάνεις καλή μεριά να χέση;
  Έ, νύχτα,—όπου κι' αν σταθής πάντα θα βρης μία θέσι•
  όπου κι' αν χέσω δηλαδή κανένας δεν με βλέπει.

(Αναζητών το κατάλληλον μέρος:)

  Ώχ! κακορροίζικος εγώ! τι ξύλο που μου πρέπει!
  με μια γυναίκα να μπλεχθώ απάνω στα γεράματα,
            να πάθω τέτοια πράματα!
  γιατί αυτή κάτι καλό δεν βγήκε να μου φτιάση. . .
  Εν τούτοις μ' έσφιξε η κοιλιά κ' είνε καιρός ν' αδειάση.

  [Κάθεται προς αφόδευσιν. Διακόπτεται όμως εν τη πράξει, διότι
εισέρχεται ο ΑΝΗΡ [ΓΕΙΤΩΝ)].



ΣΚΗΝΗ Β'.



ΒΛΕΠΥΡΟΣ — ΑΝΗΡ

  ΑΝΗΡ
  Τις ει!. . . Δεν είν' ο Βλέπυρος που είν' εκεί στο βάθος;
  μα το θεό, ο γείτονας. . . αυτός. . . δεν κάνω λάθος.
  Πες μου, τι πράμα είν' αυτό το κόκκινο μπροστά σου:
  μήπως και σου κουρέλιασε κανένας τ' απαυτά σου;

  ΒΛΕΠΥΡΟΣ εγειρόμενος
  Όχι, μα της γυναίκας μου το κόκκινο το ρούχο
  άρπαξα έτσι βιαστικά [για μιαν ανάγκη που' χω]
            και όπως είμ' εβγήκα.

  ΑΝΗΡ
  Και το δικό σου φόρεμα πού είνε;

  ΒΛΕΠΥΡΟΣ
  Δεν το βρήκα,
  τι να σου 'πω; στα στρώματα δεν πέτυχα μανδύα.

  ΑΝΗΡ
  Δεν είπες στη γυναίκα σου να ψάξη;

  ΒΛΕΠΥΡΟΣ
  Μα τον Δία,
            δεν ήταν πειά κοντά μου•
  ξετρύπωσε κρυφά-κρυφά από την κάμερά μου,
  και τρέμω μήπως έχουμε νεώτερα παιγνίδια•

  ΑΝΗΡ
  Ώ Ποσειδών! μα έπαθες λοιπόν και συ τα ίδια;
  γιατί κ' εμένα μ' άφησε κρυφά το θηλυκό μου,
  κ' εχάθη με το φόρεμα το ίδιο το δικό μου.
  Κ' αν ην' αυτό δεν με λυπεί• αλλά και της δικές μου
  αρβύλες δεν της εύρηκα.

  ΒΛΕΠΥΡΟΣ
                      Και της Λακωνικές μου
  αυτές, μα τον Διόνυσο, της έχασα κ' εγώ,
  Μα μ' έσφιξε το χέσιμο, που λες, και δεν αργώ,
  κ' έβαλ' αυτό το τσόκαρο, μη χάσω τον καιρό
  και χέσω μεσ' στο πάπλωμα, που ήταν καθαρό.

  ΑΝΗΡ
  Τι να συμβαίνη τάχατες; μήπως καμμιά της φίλη
  για δείπνο καμμιά πρόσκλησι κρυφά της είχε στείλη;

  ΒΛΕΠΥΡΟΣ
  Μπορεί κι' αυτό• δεν είν' κακές κι' αυτές η κακομοίρες•

(Λαμβάνων εκ νέου την στάσιν της αφοδεύσεως)

  ΑΝΗΡ
  Συ, φαίνεται, το χέσιμο σχοινί-λουρί το πήρες.
  Εγώ, είν' ώρα στη Βουλή να πάω δίχως άλλο,
  και τρέχω το μανδύα μου τουλάχιστον να βάλω.

  ΒΛΕΠΥΡΟΣ
            Θαρθώ κ'εγώ, αλλά
            θα χέσω πριν καλά•
            γιατί μου τα 'χει σφίξη εκεί
            κάποια αχλάδα στιφτική.

  ΑΝΗΡ
  Σαν κείνη, που δεν άφησε εις τον παληόν τον χρόνον,
  να δώση ο Θρασύβουλος στους πρέσβεις των Λακώνων
  απάντησιν.

  ΒΛΕΠΥΡΟΣ
            Μα το θεό είν' ένοχος και πάλι.
  Αλλά δεν είν' η λύπη μου τόσο γι' αυτό μεγάλη•
  σαν φάγω όμως σκέπτομαι, που τάχα διευθύνεται
            η κοπριά πού γίνεται;
  γιατ' ο δημότης Αχλαδούς, που για φαΐ τον πήρα,
            μου βούλλωσε τη θύρα.

(Ο ΑΝΗΡ απέρχεται δεξιόθεν)

  Ποιός θα μου βρη ένα γιατρό, και τάχα ποιόν απ' όλους;
  και ποιός την τέχνη έμαθε να διορθώνη κώλους;
  Μη ο Αμύνων; θ' αρνηθή και μάταιος ο κόπος
  τον Αντισθένη το γιατρό καλέσετ' όπως-όπως,
  κι' αυτός από τους στεναγμούς αν κρίνη, θα μπορέση
  τι θέλει ο κώλος να μας 'πη όταν ζητή να χέση.
  Ώ σεβαστή Ειλείθυια! βοήθα με πριν σκάσω
            και πριν στουπποκωλιάσω.
  [Ώ σεβαστή Ειλείθυια! βοηθάμε κ' εχάθηκα]
  προτού γενώ χειρότερος κι' από τα σκατοκάθηκα!

  [Λαμβάνει θέσιν προς αφόδευσιν. Εισέρχεται αριστερόθεν ο ΧΡΕΜΗΣ]



ΣΚΗΝΗ Γ'.



ΒΛΕΠΥΡΟΣ — ΧΡΕΜΗΣ

  ΧΡΕΜΗΣ
  Τι φτιάνεις αυτού πέρα συ; χέζεις;

  ΒΛΕΠΥΡΟΣ εγειρόμενος
                        Εγώ; α, όχι
  σηκώνομαι.

  ΧΡΕΜΗΣ
            Για ιδές εκεί χιτώνιο που τώχει!
  μα τούτο είνε γυναικός.

  ΒΛΕΠΥΡΟΣ
                  Το πήρ’ αντί της χλαίνης
  στο σκότος. Συ πούθ' έρχεσαι και τάχα πού πηγαίνεις;

  ΧΡΕΜΗΣ
  Απ' τη Βουλή.

  ΒΛΕΠΥΡΟΣ
            Πώς; Τέλειωσε;

  ΧΡΕΜΗΣ
                        Κ' είνε πρωί ακόμα.
  Τι γέλοια όμως που 'καμα, δεν ξέρεις, με το χώμα
  το κόκκινο, που με σχοινί το ρίχναν [οι κλητήρες
  'ς όποιον αργά ερχότανε].

  ΒΛΕΠΥΡΟΣ
                      Τριώβολο επήρες;

  ΧΡΕΜΗΣ
  Θα σου το πω, μα ντρέπομαι• ποιος δεν το θέλει τάχα;
  αλλ' άργησα και μου μείναν η τσέπες μου μονάχα.

  ΒΛΕΠΥΡΟΣ
  Και ποιο ήταν το αίτιο;

  ΧΡΕΜΗΣ
                      Κόσμο πολύν ευρήκα,
  όσος ποτέ, σε βεβαιώ, δεν έτρεξε στην Πνύκα•
  και ήσαν όλοι κάτασπροι στο δέρμα πέρα-πέρα,
  σαν τσαγκαράδες [που περνάν στον ίσκιο την ημέρα].
  Κ' έτσι λεφτό δεν πήραμε και στρέψαμ' όλοι πίσω.

  ΒΛΕΠΥΡΟΣ
  Ώστε δεν παίρνω ούτ' εγώ, κι' αδίκως θα κινήσω;

  ΧΡΕΜΗΣ
  Κι' όταν για δεύτερη φορά λαλούσαν τα κοκκόρια
  αν ήσουν, πάλι θα 'μενες από τους άλλους χώρια.

  ΒΛΕΠΥΡΟΣ (με κωμικώς τραγικόν ύφος).
            Ώ τριώβολο χαμένο!
            σε θυμούμαι και πονώ•
            κλάψε με και πεθαμμένο
            κλάψε με και ζωντανό»{3}.
  Την έπαθα! Και δεν μου λες, ποιός λόγος νάταν τώρα
  που τόσον κόσμο μάζωξε στην Πνύκα τέτοιαν ώρα;

  ΧΡΕΜΗΣ
  Ποιός άλλος τάχα; υφαίνεται πως οι πρυτάνεις όλοι
  ζητάνε γνώμες πώς μπορούν να σώσουνε την πόλι.
  Ο Νεοκλείδης ο τσιμπλής εγλίστρησε στη μέση•
  μα όλοι του φωνάξανε: —Κι' αυτός πώς θα μπορέση
  στα πράματα της πόλεως να βάλη την ουρά του,
  που τσίμπλες εγεμίσανε κι'αυτά τα τσίνουρα του;
  Τότε κ' εκείνος γύρισε κ' εκύτταξε τα πλήθη:
  — Για πέτε μου, τι έπρεπε να κάμω; αποκρίθη.

  ΒΛΕΠΥΡΟΣ
            Εγώ αν ήμουν όμως,
  το γάλα θα του σύσταινα που βγάζει ο φρέσκος φλόμος
            από βραδύς να στίβη,
  και μ' ένα σκορδοκέφαλο τα τσίνουρα να τρίβη.

  ΧΡΕΜΗΣ
  Τότε κι' ο έξυπνος Γλετζές, αυτός ο κουρελής,
  γδυτός εφανερώθηκε στο μέσον της Βουλής,
  όπως πολλοί τον είδανε• μα το 'λεγε κι' αυτός
            πως ήτανε γδυτός.

  Και όμως, ναι, για το λαό εμίλησε καλά:
  «Κυττάχτε με! έχω κ' εγώ ανάγκη από ψιλά•
  μα σας το λέγω παστρικά: να σώσετε την πόλι
  και τους πολίτες• κ'οι γυμνοί όταν θα πάρουν όλοι,
  σαν πιάση βαρυχειμωνιά, απ' τους εμπόρους χλαίνας,
  ε, δεν θα πάρη από μας πλευρίτωμα κανένας.

(Ο ΒΛΕΠΥΡΟΣ επιδοκιμάζει διαρκώς εις όσα ακούει).

            «Κι' όσοι δεν έχουν στρώματα
            κρεββάτια και παπλώματα,
  θα κάνουνε το μπάνιο τους κι' αυτοί χωρίς παράδες,
  και θα τραβούν να κοιμηθούν στους σκυλλοτομαράδες
  Κι'αν μέσ' στο κρύο να τους κλειούν την πόρτα τώβρουν νόστιμο,
  τρία γερά γουναρικά να δίνουνε για πρόστιμο».

  ΒΛΕΠΥΡΟΣ
  Λαμπρά, μα τον Διόνυσο! Δεν θάχε ν' αντικρούση
  κανένας τέτοια πρότασι, που έτυχε ν' ακούση.
  Και δεν επρόσθετ' ο κουτός να δίνουν, έτσι, χάρι
  κ' οι αλευράδες στους φτωχούς τρία κοιλά σιτάρι,
  και όποιος τ' αρνηθή,—ραβδί καθένας να του δίδη,
  να ιδής ταλεύρια που θα παν' κι' αυτού του Ναυσικύδη.

  ΧΡΕΜΗΣ
            Τότε πετιέται πάλι
  ένα παιδάριο κομψό με ώμορφο κεφάλι,
  σαν του Νικία κάτασπρο, και είπε παστρικά
  πως πρέπ' η πόλις να δοθή ευθύς στα θηλυκά.
  Με ζήτω υποδέχθηκε τους λόγους του μεγάλα,
  όλος ο τσαγκαρολαός, ο άσπρος σαν το γάλα,
  κ' έβαλαν μόνον της φωνές όσοι χωριάτες ήσανε,
  και δεν το παρεδέχθηκαν, και κάπως τα ξυνίσανε.

  ΒΛΕΠΥΡΟΣ
  Φρόνιμοι άνθρωποι.

  ΧΡΕΜΗΣ
            Α, ναι• αλλά στην εκκλησία
  η μειονοψηφία τους δεν είχε σημασία,
  έκοβε δε του ρήτορα χίλια καλά η γλώσσα
  για της γυναίκες, και για σε — ου τόσα κι' άλλα τόσα!

  ΒΛΕΠΥΡΟΣ
  Τι είπε;

  ΧΡΕΜΗΣ
            Σε βαγαποντιές τους έλεγε πως πέφτεις•

  ΒΛΕΠΥΡΟΣ
  Για σένα;

  ΧΡΕΜΗΣ
            Ύστερη δουλειά. Είπε πως είσαι κλέφτης.

  ΒΛΕΠΥΡΟΣ
  Μόνος εγώ;

  ΧΡΕΜΗΣ
            Μα το θεό, και συκοφάντης.

  ΒΛΕΠΥΡΟΣ
                                             Μόνος,
  μόνος εγώ;

  ΧΡΕΜΗΣ
            Μα το θεό, και όλοι μας συγχρόνως.

  ΒΛΕΠΥΡΟΣ
  Όσο γι' αυτό αντίθετη κανείς δεν έχει γνώμη.

  ΧΡΕΜΗΣ
  Και η γυναίκα έχει νου, επρόσθεσεν ακόμη,
            και κομποδένει τον παρά,
            κι' ούτε έβγαλε καμμιά φορά
  από το στόμα μυστικό κατά τα θεσμοφόρια,
  ενώ η ευγένειες μας το βγάζουμ' απ' τα όρια.

  ΒΛΕΠΥΡΟΣ
  Μα τον Ερμή! σε βεβαιώ κ' εδώ δεν είπε ψέματα.

  ΧΡΕΜΗΣ
  Έπειτα [έστρεψε, που λες, το λόγο 'ς άλλα θέματα],
  και είπε πως δανείζονται το μεταξύ τους χρήματα.
            ρούχα, χρυσά κοσμήματα,
  ποτήρια, δίχως μάρτυρες να βρίσκωνται μπροστά,
  και μόλ' αυτά τα δανεικά καμμιά δεν τα βαστά•
  ενώ οι άνδρες [πράματα κάνουνε, λέει, χείριστα],
  και τακτικά δανείζονται, μα δανεικά κι' αγύριστα.

  ΒΛΕΠΥΡΟΣ
  Βρε και με μάρτυρας μπροστά τα ίδια καταντούνε.

  ΧΡΕΜΗΣ
  Και δεν καταδιώκουνε, και δεν συκοφαντούνε,
  και δεν τον καταστρέφουνε το Δήμο,— κι' άλλα, κι' άλλα
  για της γυναίκες έλεγε καλά πολύ μεγάλα.

  ΒΛΕΠΥΡΟΣ
  Λοιπόν τι αποφάσισαν μετά τα λόγια εκείνα;

  ΧΡΕΜΗΣ
  Μόνον γυναίκες άρχοντες θα γίνουν στην Αθήνα
  γιατ' όλα τα παράξενα έχουνε γίνη τάχα,
  κι' αυτός ο νεωτερισμός δεν έγεινε μονάχα.

  ΒΛΕΠΥΡΟΣ
  Κι' αποφασίσθη;

  ΧΡΕΜΗΣ
            Τάπαμε.

  ΒΛΕΠΥΡΟΣ
                      Κι' αυτές, σαν κυβερνήτες,
  θα κάνουν τα καθήκοντα που κάνουν οι πολίτες;

  ΧΡΕΜΗΣ
            Όλα τελειωμένα.

  ΒΛΕΠΥΡΟΣ
  Και πώς; στο δικαστήριο θα πάη αυτή για μένα;

  ΧΡΕΜΗΣ
  Κι' ακόμα• και στο σπίτι σου αυτή [σαν επιστρέφη],
  θάχη την υποχρέωσι να φέρνη να σας τρέφη.

  ΒΛΕΠΥΡΟΣ
  Δεν θα σηκώνωμαι πρωί ν' αναστενάζω;

  ΧΡΕΜΗΣ
                                                   Ούτε•
  μονάχα η γυναίκα σου γι' αυτό υποχρεούται•
            και άλλο δεν θα κάνης,
  παρά μεσ' στο σπιτάκι σου θα κάθεσαι να κλάνης.

  ΒΛΕΠΥΡΟΣ
  Εκείνο που φοβάμ' εγώ και δεν πολυσυμφέρει
  είνε, μη όταν πάρουνε τους χαλινούς στο χέρι
            μας πιάνουνε κι' απ' τα μαλλιά. . .

  ΧΡΕΜΗΣ
  Γιατί;

  ΒΛΕΠΥΡΟΣ
  Για να τους κάνουμε κ' εκείνη τη δουλειά. . .

  ΧΡΕΜΗΣ
  Κι' αν δεν μπορούμε δηλαδή;

  ΒΛΕΠΥΡΟΣ
                        Φαΐ δεν θα μας δίδουνε.

  ΧΡΕΜΗΣ
  Μα και τα δυο τα πράματα μπορεί λαμπρά να γίνουνε,
  και το φαΐ και η δουλειά. Εσένα τι σε νοιάζει;

  ΒΛΕΠΥΡΟΣ
  Ξέρεις. . . σαν γίνεται με βια, περσότερο κουράζει.

  ΧΡΕΜΗΣ
  Χεμ! δίκηο έχεις• μ' αν κι' αυτό η πόλις το εγκρίνη,
  οι άνδρες θα το κάνουνε και έτσι, τι να γίνη!
  Έλεγαν οι πατέρες μας μια σοφωτάτη γνώμη:
  πως και η σκέψεις η κουτές, κ' η πειό ζουρλές ακόμη
            όπου θα κόψη το μυαλό,
  μπορούν κι' αυτές κάμμιά φορά να βγουν και σε καλό.
  Και άμποτε, ώ Αθηνά και σεις θεοί σεπτοί,
            κ' η κουταμάρ' αυτή
            να δείξη πως μας ωφελεί.-
  Γεια σου• πηγαίνω.

  ΒΛΕΠΥΡΟΣ
            Χρέμη μου, η ώρα η καλή•

(Ο Χρέμης φεύγει δεξιόθεν, ο Βλέπυρος εισέρχεται εις την οικίαν του).

  ΧΟΡΟΣ

(Γυναικών μετημφιεσμένων εις άνδρας εισέρχεται αριστερόθεν μετά
προφυλάξεως και σπουδής. απαγγέλλει προς υπόκρουσιν της
ορχήστρας).

            Έμβα, τράβα δρόμον ίσο,
  μήπως είν' κανένας άνδρας και μας πήρεν από πίσω;
            Στρέψου, κάνε και μία γύρα•
  έχουν πονηριές οι άνδρες και φυλάξου, κακομοίρα,
  μήπως και ακολουθήσουν από πίσω κατά βήμα,
            να μας νοιώσουν απ' το σχήμα.
  Κτύπησε καλά τα πόδια, δυνατά να περπατάνε,
            'ς όλες μας ντροπή θε νάνε,
            αν οι άνδρες μας τσακώσουν
            και μας νοιώσουν•
  Τυλιχθήτε όσο παίρνει• στρέφετε κάθε φορά
            δεξιά κι' αριστερά,
  κι' όλο γρήγορα τραβάτε μη μας έλθη συφορά.
  Τώρα στη παληά τη θέσι είμαστε κοντά πολύ,
  που βρεθήκαμε τη νύχτα για να πάμε στη Βουλή.
  Να το μάλιστα το σπίτι, που η Στρατηγίνα βγήκε,
  κ' εψηφίσανε οι πολίτες την εφεύρεσι που βρήκε.
  Ας μη χάνουμε την ώρα• να προσμένουμε δεν πρέπει
  με τα ψεύτικα τα γένεια• γιατ' αν κάνη πως μας βλέπει
                      ένας άνδρας τέτοιαν ώρα
  ημπορεί να τα τραβήξη, να τα βγάλη όλα φόρα!
  Πάμ' εδώ κοντά στον τοίχο, πούνε και σκιά κομμάτι,
            κύτταξε με το 'να μάτι
            και χωρίς πολύ ν' αργής,
  σάξου πάλι σαν γυναίκα, όπως ήσουν πριν να βγης.
  Αλλά να κ' η Στρατηγίνα από εκεί κοντοζυγώνει.
  Κάνε γρήγορα και βγάλε τα μαλλιά απ' το σαγόνι.
  Να και τούτες ήσαν έτσι, με φορέματ' ανδρικά,
  μα τ' αλλάξανε το σχήμα και γίνηκαν θηλυκά.

  ΠΡΑΞΑΓΟΡΑ εισέρχεται αριστερόθεν
  Λοιπόν, γυναίκες, εύγε μας! είχαμε και δεν είχαμε
            το πράγμα το πιτύχαμε.
  Αλλά πετάχτε γρήγορα, για το θεό, τας χλαίνας
            μη σας ιδή κανένας.
  Βάλτε και τα παπούτσια σας και τα κορδόνια λύστε τα,
            και τα ραβδιά αφήστε τα.

(Προς την Κορυφαίαν του χορού).

  Και συ διόρθωσ' τες καλά. Εγώ θα σας αφήσω
  και τρέχω τώρα γρήγορα στο σπίτι να γλιστρήσω,
  προτού με πάρη ο άνδρας μου γυρίζοντας χαμπάρι,
  να βάλω στο κρεββάτι του τα ρούχα πούχα πάρη.

  ΧΟΡΟΣ
  Έγεινε ό,τι μας είπες• τώρα σαν καλή δασκάλα
  έχεις χρέος, Στρατηγέ μας, για να μας διδάξης κι' άλλα.
            κι' ό,τι θα σου κατεβή
  έτοιμ' είν' η κάθε μια μας να το κάνη σαν στραβή.
  Δεν εγνώρισα ως τώρα μεσ' στων γυναικών τη ράτσα
            από σένα πειό καπάτσα!

  ΠΡΑΞΑΓΟΡΑ
  Περιμένετε λιγάκι, κι' όταν την αρχή κρατήσω
  για συμβούλους θα σας πάρω και θα σας χειροτονήσω,
  όπου μεσ' στης φασαρίες της αρχής και στα δεινά,
  θα γενήτε παλληκάρια, που δεν γίνηκαν ξανά!

ΑΥΛΑΙΑ

{3} Σ. Μ. Ενταύθα ο Αριστοφάνης παρωδεί το γνωστόν εις την εποχήν
χωρίον εκ των «Μυρμιδόνων» του Αισχύλου:

  «Αντίλοχ', αποίμωξόν με του τεθνηκότος
  τον ζώντα μάλλον»,

το οποίον εθεώρησα καλόν ν' αποδώσω αντί της ανωτέρω παραλλήλου
παρωδίας του σημερινού, διατι άλλως θα ήτο αδύνατον να εννοηθή διά
τους συγχρόνους μας ακροατάς, κατά την από σκηνής παράστασιν.




ΜΕΡΟΣ ΤΡΙΤΟΝ




(Η σκηνή παριστά το εσωτερικόν οικίας Αθηναίου αστού. Μία κλίνη εις το
άκρον, επί της οποίας κάθηται αγρυπνών ο Βλέπυρος• πλησίον του καίει
λυχνία, ενώ εκ του παραθύρου διαφαίνεται το πρώτον φως της ημέρας.
Εισέρχεται η Πραξαγόρα μετά προφυλάξεως, φέρουσα τα ανδρικά ενδύματα
υπό μάλης].



ΣΚΗΝΗ ΜΟΝΑΔΙΚΗ



ΒΛΕΠΥΡΟΣ - ΠΡΑΞΑΓΟΡΑ

  ΒΛΕΠΥΡΟΣ αναπηδών εν οργή.
            Μωρέ. . .! η Πραξαγόρα!
  πού ήσουνα, παρακαλώ, πού ήλθες τέτοιαν ώρα;

  ΠΡΑΞΑΓΟΡΑ
  Και τι σε μέλει, φίλε μου;

  ΒΛΕΠΥΡΟΣ
                      Και τι με μέλει;!.., Να τη!
  τι κουταμάρες είν' αυτές;

  ΠΡΑΞΑΓΟΡΑ
                      Βέβαια στο κρεββάτι
  ενός κρυφού μου εραστή δεν θα μου πης πως πήγα.

  ΒΛΕΠΥΡΟΣ
  Δεν θάταν ένας βέβαια. . .

  ΠΡΑΞΑΓΟΡΑ
                      Σαν έχης τέτοια μυίγα,
  εξέτασε.

  ΒΛΕΠΥΡΟΣ
      Πώς;

  ΠΡΑΞΑΓΟΡΑ
            Μυρουδιές δεν έχω στο κεφάλι.

  ΒΛΕΠΥΡΟΣ
            Καλό και τούτο πάλι!
  Και η γυναίκα δεν μπορεί να κάνη τη δουλειά
  χωρίς και νάχη μυρουδιές βαλμένες στα μαλλιά;

  ΠΡΑΞΑΓΟΡΑ
  Α! έτσι όπως συ το λες, Θεός να με φυλάξη!. . .
            ποτέ δεν τώχω πράξη!. . .

  ΒΛΕΠΥΡΟΣ
  Λοιπόν πώς το σκασες πρωί, και πού μου είχες πάη
  μαζύ με το μανδύα μου;

  ΠΡΑΞΑΓΟΡΑ
                      Εγώ;. . . κοιλοπονάει
  μια φίλη και συντρόφισσα κ' επήγα εκεί για λίγο.

  ΒΛΕΠΥΡΟΣ
  Και πώς δεν ρώτησες εμέ, και να μου πης «θα φύγω»;

  ΠΡΑΞΑΓΟΡΑ
  Μπα, σε καλό σου, άνδρα μου! Θαρρείς ότι μπορούσα
  σε τέτοιο χάλι φοβερό ν' αφήσω μια λεχούσα;

  ΒΛΕΠΥΡΟΣ
  Μπορούσες και να μου το πης, πριν πας εκεί τρεχάτη.
            Εδώ συμβαίνει κάτι.

  ΠΡΑΞΑΓΟΡΑ
  Μα της θεές, πετάχθηκα όπως κ' αν ήμουν έξω,
  γιατί έπρεπε και γρήγορα, κι' όπως μπορώ, να τρέξω.

  ΒΛΕΠΥΡΟΣ
            Και έπειτα, - για στάσου!
  Δεν έπρεπε να βάλης συ τα ρούχα τα δικά σου;
  πως τα δικά μου φόρεσες και μ' άφησες φουστάνια,
  και μ' άφησες σαν το νεκρό, που μόνο τα στεφάνια
  και τα σταμνιά του λείπανε;

  ΠΡΑΞΑΓΟΡΑ
                        Εκρύωνα η καϋμένη,
  κ' είμαι πολύ φιλάσθενη και λεπτοκαμωμένη,
  Ε, για να ζεσταθώ λοιπόν, [να κάνω αλλοιώς δεν μπόρεσα]
  ενώ εσένα σ' άφησα στο στρώμα ξαπλωμένον,
            και ζεστοκοπημένον.

  ΒΛΕΠΥΡΟΣ
  Αλλά και η αρβύλες μου μαζύ σου ταξιδέψανε
  και το ραβδί.

  ΠΡΑΞΑΓΟΡΑ
            Μα και γι' αυτό τα ρούχα δεν μου κλέψανε,
  γιατ' έσερνα, καθώς εσύ, στο χώμα τα ποδάρια,
  ενώ με τη μαγκούρα σου κτυπούσα τα λιθάρια.

  ΒΛΕΠΥΡΟΣ
  Ξέρεις, που έπρεπε να βγω σιτάρι ν' αγοράσω
  με τον μισθό μου της Βουλής, και τώρα θα τον χάσω,
            [και συ αιτία θάσαι;]

  ΠΡΑΞΑΓΟΡΑ
  Εγέννησεν αρσενικό παιδί, και μη φοβάσαι.

  ΒΛΕΠΥΡΟΣ
  Ποιός; η Βουλή;

  ΠΡΑΞΑΓΟΡΑ
            Όχι, καλέ• η φίλη μου που εγέννα.
  Μα η Βουλή μαζώχθηκε;

  ΒΛΕΠΥΡΟΣ
                        Δεν στάχω ειπωμένα
  από τα χθες;

  ΠΡΑΞΑΓΟΡΑ
            Θυμάμαι, ναι.

  ΒΛΕΠΥΡΟΣ
                        Δεν έφθασε ως ταυτιά σου
  μία είδησις;

  ΠΡΑΞΑΓΟΡΑ
            Μα το Θεό, δεν ξέρω. . .

  ΒΛΕΠΥΡΟΣ
                                            Άιντε χάσου
  και κάτσε μάσσαγε σουπιές, που ξέρεις τι σου γίνεται.
  Μωρέ δεν άκουσες τι λεν; σε σας η πόλις δίνεται.

  ΠΡΑΞΑΓΟΡΑ
  Για να υφαίνουμε;

  ΒΛΕΠΥΡΟΣ
            Τι λες;! Σας κάνουν αρχοντίνας. . .

  ΠΡΑΞΑΓΟΡΑ
  Σε ποιους;

  ΒΛΕΠΥΡΟΣ
            'Σ όλα τα πράματα εν γένει της Αθήνας.

  ΠΡΑΞΑΓΟΡΑ
  Ώ, μα την Αφροδίτη μας! χαρά λοιπόν στην πόλι.

  ΒΛΕΠΥΡΟΣ
  Γιατί, γιατί;

  ΠΡΑΞΑΓΟΡΑ
            Για χίλια δυο. Δεν θα τολμάνε όλοι.
  να φτιάνουνε βρωμοδουλειές, ούτε συκοφαντίες
            και ψευδομαρτυρίες.

  ΒΛΕΠΥΡΟΣ
  Όχι, για όνομα θεού! αυτό να μη το κάνετε,
  γιατί με δίχως ψέματα της πείνας θα πεθάνετε.

  ΧΟΡΟΣ
  Άφησε τη γυναίκα σου, ώ άνδρα, να μιλήση.

  ΠΡΑΞΑΓΟΡΑ
  Ούτε κανείς το γείτονα στο μέλλον θα φθονήση,
  κι' ο ένας δεν Θάνε γυμνός, κι' ο άλλος δεν θα κλέβη,
  ούτε φτωχός θα βρίσκεται, ούτε θα κοροϊδεύη
  κανένας, κι' ούτ' ενέχυρα θα βάζουνε συνάμα.

  ΒΛΕΠΥΡΟΣ
  Εάν δεν είνε ψέμματα, είνε μεγάλο πράμα.

  ΠΡΑΞΑΓΟΡΑ
  Θα σ' ταποδείξω παστρικά και πειά δεν θ' αμφιβάλης.

  ΧΟΡΟΣ
  Τώρα πρέπει τα μυαλά σου, οπού τάχεις τετρακόσια,
  για την ευτυχία όλων να σκεφθούνε κι' άλλα τόσα.
            Συ που ευτυχία ξέρεις
            για της φίλες σου να φέρης,
  όσο έχεις ευκαιρία πρέπει ναύρης κάθε τρόπο
  μ' ευτυχίες να στολίσης τους πολίτες και τον τόπο.
  Γιατ' η πόλις έχει ανάγκη από φρόνησι μεγάλη•
  και μην κάμης ό,τι είπαν ή εκάμανε οι άλλοι.
            Γιατ' ο κόσμος εσιχάθη
  βλέποντας να κακοπάνε όλο τα παληά τα λάθη.
  Μην αργής• μα κάθε σκέψι που ο νους σου μέσα κλείνει
            κάμε γρήγορα να γίνη•
  κι' όποιος γρήγορα τραβάει, και δεν πάει γάλι-γάλι,
  στο κοινόν, όπου τον βλέπει, έχει πέρασι μεγάλη.

  ΠΡΑΞΑΓΟΡΑ
  Και στον κόσμο θα διδάξω κάθε χρήσιμη δουλειά,
  νέα πράματ' αν θελήση, κι' αν αφήση τα παληά.
            Αλλ' αυτό φοβάμαι μόνο. . .

  ΒΛΕΠΥΡΟΣ
  Α, για τούτο μη φοβάσαι και εγώ 'ς το βεβαιώνω.
  Είν' η μόνη μας η σκέψι, κ' είν' η μόνη μας αρχή,
  να ξεχνάμε κάθε μέρα την παληά την εποχή.

  ΠΡΑΞΑΓΟΡΑ
  Τώρα όμως, πριν καθένας ό,τ' ειπώ δεν λάβ' υπ' όψι,
  ούτε να μ' αντιμιλήση, ούτε να με διακόψη.
            Όσοι βρίσκονται στην πόλι
            μερδικό θα παίρνουν όλοι,
  που τον ένα να μη βλέπης βουτηγμένον στον παρά,
            και τον άλλον φουκαρά.
  Ούτ' ο ένας νάχη αμπέλια και χωράφια για να ζήση,
  και ο άλλος να μην έχη ούτε τάφο, σαν ψοφήση.
  Ούτ' αμέτρητους τους δούλους νάχη πλέον ο μεγάλος,
            κι' ούτ' ακόλουθον ο άλλος.
            Τη ζωή κοινή θα κάνω,
  και δεν θάχη διακρίσεις, ούτε κάτω, ούτ' απάνω.

  ΒΛΕΠΥΡΟΣ
  Πώς; θάνε κοινός ο βίος;

  ΠΡΑΞΑΓΟΡΑ
                      Πρόφθασε να φας σκατά!

  ΒΛΕΠΥΡΟΣ
            Μπα, κοινά θάνε κι' αυτά;

  ΠΡΑΞΑΓΟΡΑ δυσανασχετούσα•
  Μας τον γάμησες τον λόγο! θα σου τώλεγα και τούτο.
  Πρώτα πρώτ' απ' όλα τάλλα θα μοιράσουμε τον πλούτο•
  κι' ό,τι ο καθένας έχει• θα χωρίσω και τη γη
            ισα μερδικά να βγη.
  Κι' όταν γίνουν όλα ίσα και δοθούν από κοινού
            'ς εμάς, πώχουμε το νου,
  θα φυλάμε με τα δόντια τον παρά μέσ' στα ταμεία,
  και τον άνδρα της θα βγάζη στη βοσκή η κάθε μία.

  ΒΛΕΠΥΡΟΣ
  Μα καλά, κι' όποιος δεν έχει φανερά λοιπόν χωράφι,
  πώς θα ξέρουμε αν έχει φυλαγμένο το χρυσάφι;

  ΠΡΑΞΑΓΟΡΑ
  θα το φέρη να το δώση, ειδεμή θα ψευδορκήση.

  ΒΛΕΠΥΡΟΣ
  Μπα! κι' από της ψευδορκίες μη δεν το 'χει αποκτήση;

  ΠΡΑΞΑΓΟΡΑ
                      [Βέβαια, δεν λέγω όχι•]
  αλλά τι του χρησιμεύει το χρυσάφι του, κι' αν τώχη;

  ΒΛΕΠΥΡΟΣ
  Τι του χρησιμεύει, λέει;

  ΠΡΑΞΑΓΟΡΑ
                      Μα φτωχός δε θάν' κανένας,
  κι' όλοι θάχουνε απ' όλα, άρτους και παστά και χλαίνας,
  και κρασιά, μα και στεφάνια, και γλυκά, ως και ρεβίθια•
  ώστε, αν δεν καταθέση, τι κερδίζει; κολοκύθια!
            Όχι, πες μου, τι κερδίζει;

  ΒΛΕΠΥΡΟΣ
  Κ' έτσι πάλι όποιος κλεφτεί πειό πολύ θα θησαυρίζη.

  ΠΡΑΞΑΓΟΡΑ
            Δίκηο έχεις, ναι• αλλ' όμως
  τούτο εγινόταν πρώτα, πούταν ο παληός ο νόμος•
  αλλά τώρα που για όλους η ζωή θάνε κοινή,
  τι και αν δεν καταθέση;

  ΒΛΕΠΥΡΟΣ
                      Δεν μου λες: και αν φανή
            μια μικρούλα, και θελήση
            ένας να την γαργαλίση,
  και να κοιμηθή μαζύ της για μια νύχτα λόγου χάρι,
  από το κοινό ταμείο να της δώση δεν θα πάρη;

  ΠΡΑΞΑΓΟΡΑ
  Χεμ! μα δωρεάν θα πέφτουν για να κοιμηθούν αντάμα,
  και θα κάνω τη γυναίκα που κοινό θα ήνε πράμα,
            κι' όποιος θέλει θα την παίρνη
            τα παιδιά της να της σπέρνη.

  ΒΛΕΠΥΡΟΣ
            Μα κι' αυτό τι ωφελεί,
  αν θελήση ο καθένας να ριχθή στην πειό καλή;

  ΠΡΑΞΑΓΟΡΑ
            Η πειό άσχημη θα πάη
            με την ώμορφη στο πλάι,
            κι' όποιος νηά επιθυμήση,
  από τη γρηά θ' αρχίζη πρώτα-πρώτα το γαμήσι.

  ΒΛΕΠΥΡΟΣ
  Κι' ένας γέρος, σαν κ' εμένα, με γρηές πώς θα μπορέση,
  όπου και προτού ακόμη της ζυγώση, θα του πέση;

  ΠΡΑΞΑΓΟΡΑ
  Δεν θα κάνουν αντιστάσεις.

  ΒΛΕΠΥΡΟΣ
                      γιατί πράμα;

  ΠΡΑΞΑΓΟΡΑ
                                          Μη φοβάσαι,
  και καμμιάς δεν θα ξυνίση, βέβαιος για τούτο νάσαι.

  ΒΛΕΠΥΡΟΣ
  γιατί πράμα;

  ΠΡΑΞΑΓΟΡΑ
            Νά, που είπες πως μπορεί να μη θελήση•
  να, που και για σας ευρέθη του ζητήματος η λύσι.
  Βλέπεις ότι η γυναίκες είχανε το νου ακόμη
            νάχουν και γι' αυτό μια γνώμη,
  και προτήτερα σκεφθήκαν, να μη μείνη, όπως είπα,
            δίχως βούλωμα μια τρύπα.

  ΒΛΕΠΥΡΟΣ
  Έ, και των ανδρών η τρύπα τότε πειά τι θ' απογίνη,
            που θα τρέχουνε κ' εκείνοι
            με τους ώμορφους να μείνουν,
            και τους άσχημους ν' αφίνουν; {4}

  ΠΡΑΞΑΓΟΡΑ
  Η πειό άσχημες θ' αρπάζουν τα πειό ώμορφα παιδιά,
  όταν φεύγουν απ'τα δείπνα, να περνάνε τη βραδειά.
  οι δε άσχημοι θα βάζουν στα δημόσια τα μέρη
            της πειό ώμορφες στο χέρι,
  και δεν θα μπορή γυναίκα μ' έναν ώμορφο να μείνη,
  στους ζαβούς και στους ασχήμους όταν πρώτα δεν το δίνη,

  ΒΛΕΠΥΡΟΣ
  Ώστε τότε και ο μύτος ο τρανός του Λυσικράτη
  θα περνά με τους ωραίους και θα λέη πως είνε κάτι;

  ΠΡΑΞΑΓΟΡΑ
  Δικαιώματα για όλους θάχη ο νόμος μας τα ίδια•
  και οι έμποροι, κ' εκείνοι που φορούν τα δακτυλίδια,
  θα ρεζιλευθούνε όλοι, όταν ένας με αρβύλα
  θα τους 'πη: «είν' η σειρά μου, κάτσε έξω συ και φύλα;
            κι'όταν τη δουλειά μου κάνω,
            τότε συ θα πας απάνω».

  ΒΛΕΠΥΡΟΣ
  Βρε για στάσου• κ' έτσι όπως θάμαστ' όλοι άνω-κάτου,
  πώς καθένας θα μπορέση να γνωρίζη τα παιδιά του;

  ΠΡΑΞΑΓΟΡΑ
  Τι τα θέλει να τα ξέρη; όλ' οι νέοι πέρα-πέρα
  κάθε μεγαλήτερό τους θα τον λένε και πατέρα.

  ΒΛΕΠΥΡΟΣ
  Κ' επειδή δεν θα γνωρίζουν τους πατέρας τους και πάλι,
  κάθε γέρο θα τον πνίγουν με ευγένεια μεγάλη,
  αφού γι' άλλο δεν φροντίζει κάθε γυιός 'ς αυτήν τη χώρα
  παρά μόνο πως να πνίγη τον πατέρα του και τώρα.
  Ή θαρρείς για τον πατέρα αν κανένας αμφιβάλλη,
  πως θα παραλείψουν τάχα να τα χέσουνε και πάλι;

  ΠΡΑΞΑΓΟΡΑ
  Αλλά δεν θα επιστρέψη όποιος τύχη να το ιδή.
  Τότε εύκολα κτυπούσε τον πατέρα το παιδί,
  και δεν έδιναν καθόλου προσοχήν οι πάρα-πέρα•
  αλλά τώρα, σαν ακούσουν πως κτυπούν ένα πατέρα,
  ο καθένας ότι δέρνουν τον δικόν του θα νομίση
            και θα τρέξη να χωρίση,

  ΒΛΕΠΥΡΟΣ {5}
  **Οτ' είν' όλα κουταμάρες, δεν μπορεί να 'πη κανείς.
  Κι' ο Επίκουρος αν έλθη [ο σοφός της ηδονής,]
  ή αυτός ο Λευκολόφας [ο φαυλόβιος] κ' ειπούνε
  ότι μ' έχουνε παππούλη, τι θα ειπούν όσοι τακούνε!

  ΠΡΑΞΑΓΟΡΑ
  Μ' αν είν' έτσι, είνε κι' άλλο πειό χειρότερο ακόμα.

  ΒΛΕΠΥΡΟΣ
  Ποιό;

  ΠΡΑΞΑΓΟΡΑ
      Να 'ρθη να σε φιλήση ο Αρίστιλλος στο στόμα,
  και πατέρα να σε λέη.

  ΒΛΕΠΥΡΟΣ
                      Συφορά του, κι' αν τολμήση.

  ΠΡΑΞΑΓΟΡΑ
  Με του άγριου του δυόσμου την οσμή θα σε βρωμήση.
  Μα εκείνος εγεννήθη πριν το ψήφισμα γενή,
  ώστε δεν υπάρχει φόβος.

  ΒΛΕΠΥΡΟΣ
                      θάταν συμφορά τρανή.*!!
  Αλλά τότε στα χωράφια ποιος θα μείνη γεωργός;

  ΠΡΑΞΑΓΟΡΑ
  θάν' οι δούλοι• τι σε μέλει; συ θα κάθεσαι αργός,
  και του ρωλογιού ο ίσκιος δέκα πόδες σαν μακραίνη,
  θα τραβάς για το τραπέζι που γεμάτο θα προσμένη.

  ΒΛΕΠΥΡΟΣ
  Και για ρουχισμό ποιόν τρόπο έχετε σκοπό να βρήτε;
  Πρέπει να μας πης και τούτο•

  ΠΡΑΞΑΓΟΡΑ
                      Τα παληά σας θα φορήτε,
  και θα σας υφαίνουμ' άλλα.

  ΒΛΕΠΥΡΟΣ
                      Να μου πης ακόμη ένα:
  αν οι άρχοντες του τόπου προστιμάρουνε κανένα
            πού θα βρη για να πληρώση;
  από το κοινό ταμείο θάταν άδικο να δώση.

  ΠΡΑΞΑΓΟΡΑ
  Μα θα παύσουνε κ' η δίκες.

  ΒΛΕΠΥΡΟΣ
  Ώ τι κόσμος θα χαθή!

  ΠΡΑΞΑΓΟΡΑ
  Μα κι' αυτό τώχω σκεφθή.
  Και γιατί να γίνουν δίκες, κακομοίρη;

  ΒΛΕΠΥΡΟΣ
                                              Λόγου χάρι
  πρώτα-πρώτα για τα χρέη, που θ' αρνήτ' όποιος τα πάρη.

  ΠΡΑΞΑΓΟΡΑ
  Βρε, και πού ο τοκογλύφος θαύρη χρήμα να δανείση,
  που κοινά θα ήνε όλα, κ' η μερίδα θάνε ίση;
            Μα κι'αν κλέψη θα τον πιάσουν.

  ΒΛΕΠΥΡΟΣ
  Μα τη Δήμητρα! τα είπες,-—ούτε δάσκαλος που νάσουν!
  Για εξήγει μου και τούτο: Κι' αν κανένας πάλι βρίση
            από το πολύ μεθύσι,
  ή κι' αν κάνη με το ξύλο ταλλουνού τη ράχι μαύρη,
            για το πρόστιμο πού θαύρη;
            Χέ! 'ς αυτό θα κοκκαλώσης!

  ΠΡΑΞΑΓΟΡΑ
  Από την τροφή που τρώει• γιατί, όταν ελαττώσης
  το φαΐ, και τιμωρήσης κατ' ευθείαν την κοιλιά,
  παύουν η βρισές.

  ΒΛΕΠΥΡΟΣ
            Κι' αν γίνη και καμμιά κλεψοδουλειά;

  ΠΡΑΞΑΓΟΡΑ
  Ποιός θα κλέψη, [που καθένας το δικό του θ' αποκτήση];

  ΒΛΕΠΥΡΟΣ
  Ούτε και κανείς την νύκτα θα σε πιάση να σε γδύση;

  ΠΡΑΞΑΓΟΡΑ
  Ποιός το λέει; ούτε όταν μέσ' στο σπίτι θα κοιμάσαι,
  όπως εγινόταν πρώτα, ή στην πόρτα έξω θάσαι.
  ο καθένας σας το βιος του μεσ' στην πολιτεία θάχη
  κι' όποιος κλέψη, κι' όποιος γδύση, θα του βγαίνη από τη ράχι•
  Τι χρειάζοντ' οι καυγάδες, η φωνές, τα νταβατούρια;
  θα πηγαίνη στο ταμείο και θα παίρνη πειό καινούργια.

  ΒΛΕΠΥΡΟΣ
  Μα οι άνθρωποι, για πες μου, δεν θα παίζουν πειά το ζάρι;

  ΠΡΑΞΑΓΟΡΑ
  Για ποιο λόγο;

  ΒΛΕΠΥΡΟΣ
            Πώς την ώρα θα σκοτώνουν λόγου χάρι;

  ΠΡΑΞΑΓΟΡΑ
  Όλοι θα περνούν το ίδιο, κι' όλα θα τα κάνω ένα,
  και η πόλις μας θα γίνη ένα σπίτι για καθένα,
            που ελεύθερος να βγαίνη
            και στον άλλον να πηγαίνη.

  ΒΛΕΠΥΡΟΣ
  Πού θα στρώνωνται τα δείπνα;

  ΠΡΑΞΑΓΟΡΑ
                      Και τα δικαστήρια σας
  κ' η στοές σας κατοικίες θα γενούν της αφεντιάς σας.

  ΒΛΕΠΥΡΟΣ
  Και των δικαστών το βήμα τι θα γίνη λες εσύ;

  ΠΡΑΞΑΓΟΡΑ
  Θα γεμίζη από κρατήρες κι' από στάμνες με κρασί,
  και θα βάλω παιδαρέλια, που θα ψάλλουν με χαρά
  όλες της ανδραγαθίες καθενός παλληκαρά•
  έτσι από την ντροπή του, αν φανή κανείς δειλός,
  να μη έρχεται να τρώη.

  ΒΛΕΠΥΡΟΣ
                      Είν' ο λόγος σου καλός.
  Και ταγγεία τι θα γίνουν, [όπου ήσαν μια φορά
  με των δικαστών τους κλήρους;] αι;

  ΠΡΑΞΑΓΟΡΑ
                                            Θα μπουν στην αγορά
  και κοντά στου Αρμοδίου τον μεγάλον ανδριάντα
            θα τραβάμε κλήρους πάντα,
            και καθένας θα μαθαίνη
  σε ποιό γράμμα θα δειπνήση με χαρά του να πηγαίνη.
            Οποιοι πέσουνε στο Βήτα,
  στη στοά των βασιλέων θα δειπνούνε• και στο Θήτα
  όσοι πέσουν, στο Θησείον και όσοι πέσουνε στο Κάππα,
  στη στοά των Αλευράδων.

  ΒΛΕΠΥΡΟΣ
                      Για να χαύτουνε;

  ΠΡΑΞΑΓΟΡΑ
                                             Σου τάπα,
  μα τον Δία• για να τρώνε!

  ΒΛΕΠΥΡΟΣ
                      Κι' ούτινος δεν πέση πάλι
  ένα γράμμα για να φάη, θα τον διώχνουνε οι άλλοι;

  ΠΡΑΞΑΓΟΡΑ
  Αυτό ποτέ δεν θα γένη σε τέτοια κοινωνία,
  και 'ς όλους θα προσφέρωμε τα πάντα μ' αφθονία.
  Κι' όποιος μεθάη στέφανο στην κεφαλή θα φέρη,
  κι'απ' το τραπέζι θα τραβά μ' ένα δαδί στο χέρι•
  η δε γυναίκες έτοιμες θα στέκουν στης διόδους,
  και 'ς όποιους επιστρέφουνε θα πέφτουνε μ' εφόδους
  και θα τους λεν': «Έλα μ' εμάς• έχουμε μια κοπέλλα
            μικρούλα, πούνε τρέλλα».
  «Κ' εδώ μια κάτασπρη θα βρης, πούνε θεά στα κάλλη»
  από ταπάνω-πάτωμα θα του φωνάζ' η άλλη•
            μα πριν μ' εκείνη κοιμηθής,
            μ' εμένα πειό μπροστά θαρθής».
  Μα πίσω απ' τους ώμορφους, που θάνε στην εντέλεια,
            κι'από τα παιδαρέλια,
  θ' ακολουθούν οι άσχημοι και τούτα θα τους λένε:
  «Ε, ε! του λόγου σου! πού πας; σαν σε φωνάζουν μπαίνε,
            μα δεν θα κάνης με καμμιά,
  γιατ' εψηφίσθη στη δουλειά να προηγήτ' η ασχημιά.
  Τώρα στην πόρτα κάθισε του λόγου σου και φύλα;
  και πάρε δίφορης συκιάς και ξερομάσσα φύλλα!».
  Για πες μου τώρα όλ' αυτά σ' αρέσουν;

  ΒΛΕΠΥΡΟΣ
                                                Μια χαρά!

  ΠΡΑΞΑΓΟΡΑ
  Καλά• τώρα λοιπόν κ' εγώ τραβώ στην αγορά,
  και μια γερή ντελάλαινα καλόφωνη θα βρω,
  να πάρ' όσον θα φέρουνε οι άλλοι θησαυρό.
  γιατί εμέ εκλέξανε αρχόντισσαν οι άλλοι,
  και πρέπει με ταχύτητα να γίνουνε μεγάλη•
  να φτιάσω τα συσσίτια, και ναν' ημέρα πρώτη
  η σημερνή, που να γένη το πρώτο φαγοπότι!

  ΒΛΕΠΥΡΟΣ
  Θα τρώμε από σήμερα;

  ΠΡΑΞΑΓΟΡΑ
                      Σου τώπα πως θα γίνη.
  Τώρα να παύσω σκέπτομαι και την πουτανωσύνη.

  ΒΛΕΠΥΡΟΣ
  Γιατί;

  ΠΡΑΞΑΓΟΡΑ
      Σου το εξήγησα• να παίρνουμ' εμείς πλέον
            ταφρόγαλα των νέων•
  Κ' η δούλες πειά δεν θα μπορούν με ολολισμούς να πέφτουνε,
  και από της ελεύθερες την ηδονή να κλέφτουνε,
  αλλά οι δούλοι μοναχά θα πέφτουνε σιμά τους
  μαζί με τα κουρέλια τους και το παληόπραμά τους!

  ΒΛΕΠΥΡΟΣ
  Μα τότε να σ' ακολουθώ κ' εγώ κοντά σου πρέπει,
            καθένας που με βλέπει
            να λέη στην Αθήνα:
  «Τον άνδρα δεν θαυμάζετε που έχη Στρατηγίνα;! » {6}

(Απέρχονται αμφότεροι)

ΑΥΛΑΙΑ

{4} Ενταύθα το κείμενον έχει διπλήν σημασίαν, οι δε σχολιασταί
διαφωνούσιν ως προς την ερμηνείαν, παραδεχόμενοι ότι ο Βλέπυρος εννοεί
το ανδρικόν μόριον δια της φράσεως «το δε των ανδρών τι ποιήσει», ενώ
κατά την αντίληψίν μου το άρθρον «το» αποδίδεται εις τον αμέσως
προηγούμενον στίχον "μηδεμιάς ή τρήμα κενόν», ήτοι «το (τρήμα) δη των
ανδρών τι ποιήσει». Τούτο άλλως είνε και το φυσικώτερον, διότι ανωτέρω
λαμβάνει μέριμναν περί όλων των ανδρών. Εκ τούτου εικάζεται ότι η
έκφρασις αυτή είνε διφορούμενη και επέχει θέσιν λογοπαιγνίου.

{5} Παραλείπεται κατά την από σκηνής διδασκαλίαν μέχρι του μέρους όπου
υπάρχει ο έτερος αστερίσκος.

{6} Επειδή εκ του μέρους τούτου ελλείπουν τα χορικά δύναται ν'
αναπληρωθή η έλλειψις διά του χορού κόρδονος εκτελουμένου υπό του
Βλεπύρου και της Πραξαγόρας, ως εγένετο επιτυχώς κατά την α'
παράστασιν.




ΜΕΡΟΣ ΤΕΤΑΡΤΟΝ




[Η Σκηνή παριστά πλατείαν των Αθηνών. Εισέρχεται ο Α' ΑΝΗΡ (όστις
χάριν του ειρμού της υποθέσεως δύναται κατά την παράστασιν να ήνε
αυτός ο ΧΡΕΜΗΣ) ακολουθούμενος υπό δύο μικρών θεραπόντων, φερόντων επ'
ώμου διάφορα σκεύη οικιακά, τα οποία αποθέτουσι κατά γης].



ΣΚΗΝΗ Α'.



Α' ΑΝΗΡ και ΣΙΜΩΝ, ΠΑΡΜΕΝΩΝ (βωβά πρόσωπα).

  Α' ΑΝΗΡ
  Πρέπει να κάμω στην αρχή μικρή ετοιμασία,
  να ιδώ ποιά είν' τα σκεύη μου και η περιουσία,
  που θα φερθούν στην αγορά.

(Σύρων πρώτον κόσκινον αλεύρου)

            Τράβα λοιπόν, προχώρει,
  ώ Κιναχύρα, ώμορφη και ζηλεμένη κόρη,
  που μέσ' στο βιος μου ήσουνα εσύ προτιμημένη•
  και που, για να κανηφορής καλοφτιασιδωμένη,
  πολλά του αλευριού σακκιά για χάρι σου αράδειασα,
            και στην κοιλιά σου τάδειασα.
  Και τώρα πού να βρίσκεται η διφροφόρος• να τη—

(φέρει εμπρός χύτραν)

  η χύτρα. . . έλα έξω συ. . . μουντζούρα είσαι γεμάτη,
  μα το θεό, λες κ' έτυχε να βράση τη μπογιά του
  ο Λυσικράτης μέσα σου, που βάφει τα μαλλιά του.
  —Πέρνα κοντά της τώρα συ, και στάσου για στολίστρα. . .

(αποθέτει πλησίον κάτοπτρον)

  —και φέρε και τη στάμνα συ η νεροκουβαλίστρα. . .

(αποθέτει υδρίαν και λαμβάνει πετεινόν)

  —έλα και για κιθαρωδός η αφεντιά σου τώρα,
  που πάντοτε μ' εξύπναγες στην πρωινή την ώρα
            για να πηγαίνω στη Βουλή,
            όπως ο νόμος το καλεί.
  [Για ναν' τα Παναθήναια, όπως ο νόμος γράφει,]
  ο σκαφοφόρος νάρθη εμπρός και να κρατή τη σκάφη. . .

(ωθεί σκάφην)

            —άλλος κεριά να φέρη. . .

(αποθέτει κηρία)

  —και τα κλωνάρια της εληάς, οπού φορούν οι γέροι. . .

(εξάγει τρίποδα και λήκυθον)

  —βγάλε και συ τον τρίποδα. . . τη στάμνα με τα μύρα. . .
  τσουκάλια. . . παρατσούκαλα. . . σωστή λαοπλημμύρα!..

(Ωθεί και τα υπόλοιπα σκεύη διά του ποδός. Εισέρχεται ο Β' ΑΝΗΡ).



ΣΚΗΝΗ Β'.



  Β' ΑΝΗΡ και οι ΑΝΩΤΕΡΩ.

  Β' ΑΝΗΡ (μονολογών)
  Εγώ να ρθώ στην αγορά; να δώσω εγώ το βιός μου;
  μα πρέπει νάμαι άθλιος κι' ο πειό ζουρλός του κόσμου,
  Στον Ποσειδώνα! όλ' αυτά προτού ταποφασίσω,
  θα τα σκεφθώ προτήτερα και θα τα βασανίσω,
  και της οικονομίες μου και τον δικό μου ιδρώτα
  με λόγια δεν τα δίνω εγώ ανόητα, αν πρώτα
  δεν θα πεισθώ τι εννοούν αυτές η μόδες όλες.
  Και τούτος τι ζητεί εδώ μ' αυτές της κατσαρόλες;
  —Ε, συ! μετακομίζεσαι, που τάβγαλες στη φόρα,
  ή τάχα για ενέχυρο πας να τα βάλης τώρα;

  Α' ΑΝΗΡ
  Καθόλου.

  Β' ΑΝΗΡ
            Κ' η παράταξις σαν τι σημαίνει πάλι;
  μήπως για τον Ιέρωνα την έχεις το ντελάλη;

  Α' ΑΝΗΡ
  Μα το θεό, στην αγορά τα έφερα στον ώμο
  για να τα δώσω, σύμφωνα με τον καινούργιο νόμο.

  Β' ΑΝΗΡ
  Για να τα δώσης;

  Α' ΑΝΗΡ
                      Βέβαια..

  Β' ΑΝΗΡ
                      Δυστυχισμένε χάχα!

  Α' ΑΝΗΡ
  Πώς;

  Β' ΑΝΗΡ
      Πώς; και δεν το έννοιωσες;

  Α' ΑΝΗΡ
                      Μα τι; δεν πρέπει τάχα
  στους νόμους να υποταχθώ;

  Β' ΑΝΗΡ
                      Ποιους νόμους, δυστυχή;

  Α' ΑΝΗΡ
  Που έκαμαν παραδοχή.

  Β' ΑΝΗΡ
                      Βρε, ποια παραδοχή;
  Είσαι λοιπόν τόσο κουτός;

  Α' ΑΝΗΡ
  Κουτός;

  Β' ΑΝΗΡ
                                        Αυτό δεν φθάνει,
  κι' απ' όλους πειό κουτότερος.

  Α' ΑΝΗΡ
                      Μπα έτσι; όποιος κάνει
  το νόμιμο είνε κουτός; Εγώ νομίζω όμως,
  πως κάνει ο πειό φρόνιμος ό,τι προστάζει ο νόμος.

  Β' ΑΝΗΡ
  Ο πειό κουτός.

  Α' ΑΝΗΡ
            Δεν σκέπτεσαι και συ να καταθέσης;

  Β' ΑΝΗΡ
  Εγώ; θα επιφυλαχθώ, προτού τας διαθέσεις
  ιδώ του πλήθους.

  Α' ΑΝΗΡ
            Οχι δα, τι άλλο λες να ξέρουνε,
  παρ' ότι ετοιμάσθηκαν τα χρήματα να φέρουνε;

  Β' ΑΝΗΡ
  Αν δεν ιδούν τα μάτια μου δεν πείθομ' ό,τι νάνε.

  Α' ΑΝΗΡ
  Μα όλο τούτο σήμερα στους δρόμους κοπανάνε.

  Β' ΑΝΗΡ
  Ας λένε!

  Α' ΑΝΗΡ
            Αλλά είπανε καθένας να μαζέψη
  το είναι του.

  Β' ΑΝΗΡ
            Ας λένε· μπα!

  Α' ΑΝΗΡ
                      Κόσμο θα καταστρέψη
  μ' αυτήν την δυσπιστία του!

  Β' ΑΝΗΡ
                      Αυτοί δεν θα πιστέψουν.

  Α' ΑΝΗΡ
  Μα να σε καταστρέψη ο Ζευς!

  Β' ΑΝΗΡ
                                  Αυτοί θα καταστρέψουν
  εσένα. Κι' άνθρωπος θαρρείς που έχει τα μυαλά του
  θα φέρη και θα μοιρασθή με άλλους τα καλά του;
  Αυτό δεν ήταν έθιμο καθόλου των πατέρων μας,
  και μοναχά να παίρνουμε υπήρξε το συμφέρον μας.
  Έτσι το κάνουν κι' οι θεοί• για ιδές ταγάλματά τους
  στα χέρια• σαν ευχόμεθα να δώσουν ταγαθά τους,
  στέκουν, κι' ανάποδα κρατούν τα χέρια τους αείποτε,
  όχι να δώσουνε κι' αυτοί, αλλά ν' αρπάξουν τίποτε.

  Α' ΑΝΗΡ
  Ευλογημένε άνθρωπε! παραίτησε με τώρα
  να προετοιμασθώ κ' εγώ• και μη μου τρως την ώρα,
  να συμμαζέψω τούτα εδώ. . . Πού τώχω το λουρί;

  Β' ΑΝΗΡ
  Με τα σωστά σου θα τα πας;

  Α' ΑΝΗΡ
                      Κι' αλλοιώτικα μπορεί;
  αυτούς τους δυο τους τρίποδες θα βάλω και θα φύγω.

  Β' ΑΝΗΡ
  Τι κουταμάρα! μα γιατί δεν περιμένεις λίγο,
  να ιδής το τι σκοπεύουνε να κάμουν' κ'οι άλλοι,
            όπου και τότε πάλι. . ..

  Α' ΑΝΗΡ
  Να κάμω τι;

  Β' ΑΝΗΡ
            Περίμενε κ' εξέτασε ακόμη.

  Α' ΑΝΗΡ
  γιατί λοιπόν;

  Β' ΑΝΗΡ
            Μωρέ κουτέ, όλοι αυτοί οι νόμοι
  της εισφοράς, πολλές φορές να μείνουν και στη μέση
  μπορούνε, αν γενή σεισμός, ή κεραυνός αν πέση
  που νάχη γούρι άσχημο, η γάττα να διαβαίνη.

  Α' ΑΝΗΡ ωσεί καθ' εαυτόν
  Καλή δουλειά θα πάθαινα, αν ήτανε πιασμένη
  η αγορά, και δεν βρεθή μια θέσι να ταφήσω.

  Β' ΑΝΗΡ
  Τούτο να συλλογίζεσαι: πως θα τα πάρης πίσω•
  κι' όσο για την κατάθεσι, μπορείς, αν αγαπάς,
            και 'ς ένα μήνα να τα πας.

  Α' ΑΝΗΡ
  Και πώς;

  Β' ΑΝΗΡ
            Τούς ξέρουμε καλά• γρήγορα πέφτει ο ψήφος,
  αλλά για την εκτέλεσι πηγαίνει πάντα τζίφος!

  Α' ΑΝΗΡ
  Μα θα τα κουβαλήσουνε, βρε φίλε μου, κι' αυτοί.

  Β' ΑΝΗΡ
            Κι' αν δεν τα κουβαλήσουν, τι;

  Α' ΑΝΗΡ
  Θα κουβαλήσουν γρήγορα• ο νόμος ταπαιτεί.

  Β' ΑΝΗΡ
            Κι' αν δεν τα κουβαλήσουν, τι;

  Α' ΑΝΗΡ
  Θα τον εξαναγκάσουμε αυτόν που τα κρατεί.

  Β' ΑΝΗΡ
  Κι' αν ήνε οι περισσότεροι που τα κρατούνε, τι;

  Α' ΑΝΗΡ
  Πάω να δώσω• [έβγαλαν διαταγή ρητή.]

  Β' ΑΝΗΡ
            Και αν σου τα πουλήσουν, τι;

  Α' ΑΝΗΡ
            Σκάσε! [μου ζάλισες ταυτί].

  Β' ΑΝΗΡ
            Πολύ καλά, κι' αν σκάσω τι;

  Α' ΑΝΗΡ
  Καλά θα κάμης.

  Β' ΑΝΗΡ
            Αλλά συ, κι' αν σκάσω, θα θελήσης
  να δώσης.

  Α' ΑΝΗΡ
      Νά κ' οι γείτονες που κουβαλούν επίσης.

  Β' ΑΝΗΡ (παρατηρών προς τ' αριστερά παρασκήνια)
  Ο Αντισθένης βέβαια τραβά να καταθέση •
  θα ήταν ευκολώτερο πολύ γι' αυτόν, να χέση
  τριάντα μέρες συνεχώς κι' ακόμη πειό πολλές.

  Α' ΑΝΗΡ
            Σκασμός, μ' αυτά που λες!

  Β’ ΑΝΗΡ
  Και ο χοροδιδάσκαλος Καλλίμαχος θα φέρη
  απ' τον Καλλία πλειότερα νομίζεις να προσφέρη;
  Τι λες εκεί! ο άνθρωπος το βιος θα χάση τώρα!

  Α' ΑΝΗΡ
  Κακά μιλείς!

  Β' ΑΝΗΡ
            γιατί κακά; Δεν είδες ως την ώρα
  πως όλα τα ψηφίσματα τραβούν τον ίδιο δρόμο;
  εξέχασες τι έγινε στου αλατιού το νόμο;

  Α' ΑΝΗΡ
  Α, βέβαια.

  Β' ΑΝΗΡ
            Κ' εξέχασες και τάλλα τα ψηφίσματα,
  που βγήκαν για τα χάλκινα και κάλπικα νομίσματα;

  Α' ΑΝΗΡ
  Τι λες! μ' αυτό το νόμισμα κ' εγώ εχαντακώθηκα•
  γιατί σταφύλια πούλησα και με χαλκό μπουκώθηκα,
  κ' ετράβηξα στην αγορά αλεύρι ν' αγοράσω•
  όταν, την ώρα που άνοιγα το σάκκο να το μπάσω,
  λέει ο κήρυξ: «Το χαλκό να μη παραδεχθούμε,
  κι' ασήμι μόνον του λοιπού θα μεταχειρισθούμε».

  Β' ΑΝΗΡ
  Κι' ο όρκος δεν σου αντηχεί 'ς ταυτί, που δώσαμ' όλοι,
  τα πεντακόσια τάλαντα να μαζευθούν στην πόλι
  από το τεσσαρακοστόν, κατά του Ευριπίδη
  τη γνώμη; Και ποιος έπαυσε επαίνους να του δίδη;
            Σαν εξετάσθη όμως
  κ' ευρέθη κουροφέξαλα κι' αυτός ο νέος νόμος,
            τότε τον Ευριπίδη
            τον στρώσαν στο βρισίδι.

  Α' ΑΝΗΡ
  Τώρα τα ίδια πράματα με τότε δεν υπάρχουνε•
  τότ' ήμαστε άρχοντες εμείς, τώρα γυναίκες άρχουνε.

  Β' ΑΝΗΡ
  Το κατ' εμέ, η μόνη μου γι' αυτές φροντίδα θάνε,
  μα το θεό της θάλασσας, να μη με κατουράνε!

  Α' ΑΝΗΡ
            Τι τσαμπουνάς δεν ξέρω•

(προς τα παιδία)

  Δος μου το ξύλο εσύ, παιδί, τα πράματα να φέρω. . .

[Λαμβάνει το ξύλον και ετοιμάζεται ν' αναρτήση εξ αυτού τα σκεύη
του. Εισέρχεται ο ΚΗΡΥΞ, όστις λαμβάνει θέσιν επί βάθρου τινός εις το
μέσον της σκηνής και κηρύττει μεγαλοφώνως:]

  ΚΗΡΥΞ
  Πολίται! από σήμερα στη Στρατηγό τραβάτε,
  για να σας 'πη ο κλήρος σας κ' η τύχη, που θα πάτε
  να κάτσετε
  θα βρήτε κάθε τράπεζα παντού ετοιμασμένη,
  που είνε μ' όλα ταγαθά του κόσμου φορτωμένη,
  και κάθε κλίνη με μαλλιά και τάπητες στρωμένη!
  Η μυροπώλιδες, γραμμή, κρατήρες σας γεμίζουνε
  από κρασιά• με στη φωτιά μπριζόλες τσιτσιρίζουνε,
  και περασμένοι οι λαγοί μεσ' στα σουβλιά γυρίζουνε.
  Πίττες καλοφουρνίζονται,
  τα στέφανα στολίζονται,
  στραγάλια καρβουρδίζονται!
  Όλες η κόρες η πειό νηές ψήνουν αγάλια-αγάλια
  τη φάβα στα τσουκάλια.
  Και ένας πουτανιάρης
  και πρώην καβαλλάρης
  με τη στολή του ιππικού εκεί κοντά γυρίζει,
  και διαρκώς των γυναικών τα πιάτα καθαρίζει.
  Κι' ο Γέρων, μ' ένα φόρεμα κομψό και με κατσάρι,
  μ' ένα παιδί χασκάρει,
  κ' έχει παραρριμμένα
  παπούτσια του και χλαίνα.
  Και ο ψωμάς σας καρτερεί• την ώραν σας μη χάσετε
  κ' ελάτε τα σαγόνια σας, πολίται, να γυμνάσετε!

(Ο Κήρυξ κατέρχεται και απέρχεται δεξιόθεν)

  Β' ΑΝΗΡ
  Σαν είνε έτσι το λοιπόν, εμένα τι με μέλει;
  τραβώ κ' εγώ για το φαΐ, η πόλις σαν το θέλη.

  Α' ΑΝΗΡ
  Αι! και για που, παρακαλώ, αφού δεν έχεις δώση;

  Β' ΑΝΗΡ
  Για το φαΐ.

  Α' ΑΝΗΡ
  Δεν θα το φας, αν έχουν νου και γνώσι,
  πριν καταθέσης βέβαια.

  Β' ΑΝΗΡ
  Πολύ καλά, τα δίνω.

  Α' ΑΝΗΡ
  Πότε λοιπόν;

  Β' ΑΝΗΡ
            Εμπόδιο μονάχος δεν θα γίνω.

  Α' ΑΝΗΡ
  Γιατί;

  Β' ΑΝΗΡ
      Κι' άλλοι θ' αργήσουνε περισσότερο επίσης.

  Α' ΑΝΗΡ
  Συ όμως εν τω μεταξύ τραβάς να την γεμίσης.

  Β' ΑΝΗΡ
            Θα πάθω τι, παρακαλώ;
            Κάθε πολίτης με μυαλό
  αρμόζει της πατρίδος του τους νόμους να κρατή.

  Α' ΑΝΗΡ (ειρωνικώς)
            Χεμ! και αν σ' εμποδίσουν, τι;

  Β' ΑΝΗΡ
  Θα πάω να χωθώ κ' εγώ με κεφαλή σκυφτή.

  Α' ΑΝΗΡ
            Και αν δούλεψη ξύλο, τι;

  Β' ΑΝΗΡ
            θα της ενάξω στον κριτή.

  Α' ΑΝΗΡ
            Και αν σε κοροϊδέψουν, τι;

  Β' ΑΝΗΡ
            Στην πόρτα θα σταθώ μπροστά. . ..

  Α' ΑΝΗΡ
  Και τι θα κάνης δηλαδή;

  Β' ΑΝΗΡ
                      Κι' όποιος τα φαγητά βαστά
  θα τα βουτώ.

  Α' ΑΝΗΡ
      Ο υστερνός θα ήσ' όλου του κόσμου.

(Προς τους ακολούθους του)

  Παρμένων! Σίμων! πάρετε στους ώμους σας το βιος μου.

(Οι ακόλουθοι εκτελούσι)

  Β' ΑΝΗΡ
  Στάσου και σε βοηθώ κ' εγώ.

  Α' ΑΝΗΡ
                      Συ;! κάνε τη δουλειά σου•
  γιατί φοβάμαι μην ειπής πως είνε και δικά σου,
  όταν στη στρατηγίνα μας αυτά θα καταθέσω.

(Αναχωρεί αριστερόθεν ακολουθούμενος υπό των θεραπόντων, φερόντων τα
σκεύη)

  Β' ΑΝΗΡ (μόνος)
  Μα το θεό, πρέπει να βρω λοιπόν κανένα μέσο,
  που κι' όσα έχω χρήματα στο σπίτι να τα κρύψω,
  χωρίς κι' απ' το κοινό φαΐ με τρόπο ν' απολείψω.
  Να μια ιδέα πουν' ορθή. Τι κάθημαι κι' αργώ;
  Εμπρός λοιπόν για το φαΐ να τηλωθώ κ' εγώ!

(Φεύγει δεξιόθεν)



ΜΕΤΑΣΚΕΥΗ ΤΗΣ ΣΚΗΝΗΣ



(Σειρά οικίσκων μονώροφων με θύραν και παράθυρον έκαστος. Αυλητής
ευρίσκεται εξηπλωμένος παρά το δεξιόν παρασκήνιον. Είνε νυξ.)



ΣΚΗΝΗ Α'.



  Α' ΓΡΑΥΣ (εις το προς δεξιά της σκηνής παράθυρον)
  Ακόμη πώς δεν φάνηκαν οι άνδρες; είνε ώρα•
            και περιμένω τώρα
  αργή, αφού μπλαστρώθηκα φτιασίδι όσο μπόρεσα,
            κίτρινη φούστα φόρεσα,
  και με καμώματα τρελλά κρυφό τραγούδι τραγουδώ,
  κ' είμ' έτοιμη στην αγκαλιά ν' αρπάξω όποιον άνδρα ιδώ.
  Μούσαι! ελάτε! βάλτε μου στο στόμα ένα γλυκό
            τραγούδ' Ιωνικό.

(Άδει σιγά με κωμικά ακκίσματα.— Ταυτοχρόνως η ΝΕΑΝΙΣ εμφανίζεται εκ
του παραθύρου της έναντι οικίας και ακροάται)



ΣΚΗΝΗ Β'.



Α' ΓΡΑΥΣ — ΝΕΑΝΙΣ

  ΝΕΑΝΙΣ
  Κάτι προτήτερ' από με ξεμύτισες, βρε σάπια!
  εθάρρεψες κληματαριά πως θα τρυγήσης κάποια,
  την ώρα που 'λειπα εγώ, κ' εβγήκες μουρμουρίζοντας,
  ν' αρπάξης απ' την αγορά κανένανε γυρίζοντας;
  Κ' εγώ, σαν κάνης τούτο συ, θα τραγουδήσω πάλι
            απ' τη μεριά την άλλη.
  Η μέθοδος και πρόστυχη κι' αστεία νάνε πρέπει,
  μα φέρνει διασκέδασι 'ς εκείνον που τη βλέπει.

(Διέρχεται είς γέρων. Η Α' ΓΡΑΥΣ κατ' αρχάς διατίθεται να του ομιλήση,
αλλά βλέπουσα τούτον γέροντα συγκρατείται. Ο γέρων παρέρχεται)

  Α' ΓΡΑΥΣ
  Μίλα μ' αυτόν το γέρο συ, και τράβ' από δω πέρα.
  Και συ, ψυχή μου Αυλητή, να πάρης τη φλογέρα,
  κ' έλα να παίξης μουσικής κομμάτια διαλεγμένα,
  οπού να ήνε άξια για σένα και για μένα.

(Ο Αυλητής υποκρούει διά του αυλού, η δε Γραυς απαγγέλλει καταλλήλως)

                      Όποιος ποθεί
                      να γλυκαθή,
                      μ' εμέ ναρθή
                      να κοιμηθή.—
            Η κάθε νηά δεν ξέρει
            πώς να τα καταφέρη,
            και ξέρει τα τερτίπια
            μόνο η γρηά η τρύπια —
            Ούτ' από μένα πειό καλά
            ξέρει καμμία να κολλά
            στο φίλο, που θα λαχταρά
            και θα τον σφίξη μια φορά.
            Η άλλες κάνουν και φτερά.

  ΝΕΑΝΙΣ (απαγγέλλουσα εκ του ετέρου παραθύρου δι' υποκρούσεως
  του αυτού αυλού)
            Παύσε, και μη ζηλεύης πειά
            την κάθε νηά, [γρηά σουπιά!]
            Γιατ' είν' εκείνη τρυφερή,
            στα δυο της μήλα δροσερή
            και στ' απαλό της το μερί.
  Μας έβγαλες τη μούρη σου και συ πασαλειμμένη,
  λες κι' [όχι αγαπητικός], μα Χάρος σε προσμένει.

  Α' ΓΡΑΥΣ (προς την νεανίδα)
            Η τρύπα σου ξερή να μείνη!
            κι' αυτό το στρώμα και την κλίνη
            κατά το νόμο θα τα χάσης,
            αν πας με άνδρα να τη φτιάσης.
            Φείδι στην κλίνη θ' απαντήσης,
            κι' αν έχης όρεξι για τη δουλειά,
            πιάσ' το και σφίξε το στην αγκαλιά
            να το φιλήσης!

  ΝΕΑΝΙΣ (μετ' ειρωνικού παραπόνου.)
  Αλλοίμονο! τι θα γενώ! βαρβάτος δεν ζυγώνει,
            κ' είμ' εδώ μέσα μόνη.
  Η μάννα μου επήγε αλλού και δεν με μέλει τώρα.
  Κυρούλα! σε παρακαλώ φέρε τον _Καυλογόρα_,
  κι' ό,τι για σένα επρόσταξαν του νόμου τα γραμμένα,
  σ' ορκίζομαι πως θα γενούν καλήτερα μ' εμένα.

  Α' ΓΡΑΥΣ
            Για το γαμήσι το Ιωνικό
            σε γαργαλάει, δόλιο θηλυκό•
            και μάλιστα θαρρώ πως αγαπάς
            και κατά τους Λεσβίους να το πας.
            Αλλά ποτέ, ποτέ μην το πιστέψης,
            πως τη δική μου ηδονή θα κλέψης
            και δεν θα χάσω ό,τι μου γουστάρει,
            ούτε την ώρα για δική σου χάρι.

(Παύει η υπόκρουσις του αυλού)

  Τραγούδα {7} ό,τι σούρχεται και κύττα σαν την γάττα.
  πρώτα θα πάνε στης γρηές, και ύστερα στα νηάτα.

  ΝΕΑΝΙΣ
  Για να της θάψουν βέβαια.

  Α' ΓΡΑΥΣ
                      Καινούργιο τούτο πάλι!

  ΝΕΑΝΙΣ
  Καινούργια θέλει μια γρηά με τέτοιο πούχει χάλι;

  Α' ΓΡΑΥΣ
  Δεν είνε δα το γήρας μου που λύπη θα σου κάνη;

  ΝΕΑΝΙΣ
  Τι άλλο; το φτιασίδι σου, ή μήπως το βοτάνι,
  [που βγάζει κόκκινη μπογιά η ρίζα του που στίφτεις;]

  Α' ΓΡΑΥΣ
  Τι μου μιλάς;

  ΝΕΑΝΙΣ
            γιατί και συ στο παραθύρι σκύφτεις;

  Α' ΓΡΑΥΣ
            Εγώ; μονάχη τραγουδώ
  στον Επιγένη τον καλόν, που περιμένω νάρθη εδώ.

  ΝΕΑΝΙΣ
  Ποιόν άλλο θάχης εραστή του λόγου σου και φίλο,
  που να σου πρέπη, παρ' αυτόν το Γέρο τον ψωρίλο;

  Α' ΓΡΑΥΣ
  Πρόσμενε! την εξήγησι ο νηός μου θα σου κάνη,
  που θάρθη γρήγορα 'ς εμέ,—
  ώστε και παρατηρεί προς τα αριστερά παρασκήνια)
                      και νάτος!. . . νάτος!. . . φθάνει.

  ΝΕΑΝΙΣ
            Δεν έρχετ' εδώ πέρα
            για σε, γρηά χολέρα!

  Α' ΓΡΑΥΣ
  Τώρα θα ιδής, χτικιάρα, συ!

  ΝΕΑΝΙΣ
                      Τώρα θα σ' ταποδείξω
  κ' εγώ, κ' εκείνος γρήγορα. Πηγαίνω να τανοίξω.

(Εισέρχεται ταχέως)

  Α' ΓΡΑΥΣ
  Τρέχω κ' εγώ• αυτός θαρθή μ' εμένα δίχως άλλο,
  να μάθης πως το δίκηο μου είνε το πειό μεγάλο.

(Εισέρχεται ταχέως)

{7} Εις το χωρίον τούτο, σκοτεινόν και ασαφές, διαφωνούσιν οι
σχολιασταί, αποδίδοντες εις την Νεανίδα τους στίχους τούτους. Νομίζω
ότι ορθότερον προσαρμόζονται εις το στόμα της Γραίας, διότι άλλως δεν
εξηγείται η απάντησις της Γραίας «ούκουν εξ' εκφοράν γε» προς την
Νεάνιδα, ενώ ανήκει μάλλον εις ταύτην, όπως εμφαίνεται εκ της λογικής
του διαλόγου. Η δε λέξις «σαπρά» της Γραίας προς την Νεανίδα δύναται
να θεωρηθή ως εμπαθής άνταπόδοσίς του αυτού χαρακτηρισμού, όστις
αποδίδεται εις αυτήν εκ μέρους της Νεανίδος ανωτέρω.



ΣΚΗΝΗ Γ'.



  ΝΕΑΝΙΑΣ και μετ' ολίγον Α' ΓΡΑΥΣ και ΝΕΑΝΙΣ

  ΝΕΑΝΙΑΣ (εισέρχεται αριστερόθεν κλονούμενος εκ της μέθης με
  δάδα ανημμένην εις τας χείρας).
            Αχ! είθε να μπορέσω
            κοντά στη νηά να πέσω,
  προτού μου 'ρθούν για πλάκωμα γρηές και κουτσομύτες.
  Αυτό δεν υποφέρεται 'ς ελεύθερους πολίτες!

  Α' ΓΡΑΥΣ (καθ' εαυτήν, εξερχόμενη εις το παράθυρον)
            Μωρέ, κ' αν τζιτζικώσης
  στο κλάψιμο,-—μα το θεό, εμένα θα πλακώσης.
  Πάει εκείνος ο καιρός της Χαριξένης, [πάει,
  που με τραγούδια ήξερε καθένας ν' αγαπάη.] -
            Χεμ! τώρα βλέπεις όμως
  δημοκρατία έχουμε και το προστάζει ο νόμος!
            Ας έμβω να κρυφθώ εδώ,
            και τι θα κάνη να το ιδώ.

(Εισέρχεται)

  ΝΕΑΝΙΑΣ
  Δώστε, θεοί, την ώμορφη κοπέλλα ναύρω μόνο,
  που τόσο ρούφηξα κρασί κ' από τον πόθο λειώνω.

  ΝΕΑΝΙΣ (Εξέρχεται εκ του παραθύρου• καθ' εαυτήν)
  Έτσι λοιπόν! σ' εγέλασα, γρηά καταραμένη!
  Ενόμισε πως έφυγα, και μέσα τώρα μένει.

(Προς τον Νεανίαν)

            και γι' αυτόν εγώ μιλούσα!
            Έλ', αγάπη μου, απάνω,
            και στο πλάι μου κοιμήσου,
            να γλυκάνω
            την ψυχή σου.
            Ο έρωτας με τυραννεί
            για τα ωραία σου μαλλιά,
            και έχω μια φωτιά τρανή
            που μου φαγε την αγκαλιά.
            Έρωτα! σε παρακαλώ,
            κάμε μου τούτο το καλό
            και φέρτ' τον γρήγορα ναρθή
            στο πλάι μου να κοιμηθή!

  ΝΕΑΝΙΑΣ (κάτωθεν)
            Έλα κάτω!. . . έλα!. . . έλα!.
            και στην πόρτα σου να βγης,
            γιατί μούρχεται σαν τρέλλα
            και θα πέσω κατά γης.
            Θέλω, φίλη μου, απάνω
            στη γλυκειά σου αγκαλιά
            δυνατό καυγά να κάνω
            με τα δύο σου τα κωλιά!
            Ώ Αφροδίτη! αχ, γιατί,
            γιατί μ' ετρέλλανες γι' αυτή;
            Έρωτα, σε παρακαλώ,
            κάμε μου τούτο το καλό,
            και φέρ' την γρήγορα ναρθή
            στο πλάι μου να κοιμηθή!

  ΝΕΑΝΙΣ
  Αυτά που άκουσες να ειπώ, δεν εξηγούν τον πόθο,
            που στην ψυχή μου νοιώθω.
            Αγαπημένο μου πουλί!
            άνοιξε, δος μου ένα φιλί,
            πονώ για σε, πονώ πολύ!

  ΝΕΑΝΙΑΣ
            Χρυσό μου εσύ! βλαστάρι
  της Αφροδίτης! Μέλισσα της Μούσας! κάθε Χάρι
            σ' έθρεψε μ' άφθονη τροφή!
            για χάδια και φιλιά μορφή!
            άνοιξε, δος μου ένα φιλί,
            πονώ για σε, πονώ πολύ!

  Α' ΓΡΑΥΣ (εξερχομένη της θύρας της)
            Έ, ε!. . . της πόρτες τι χτυπάς;
            εμένα τάχα αγαπάς;

  ΝΕΑΝΙΑΣ

(φέρων την δάδα προς το πρόσωπον της Γραίας)

  Α μπα!

  Α' ΓΡΑΥΣ
            Μα πώς; εκτύπησες για να μου 'ρθής απάνω.

  ΝΕΑΝΙΑΣ
            Μπα! κάλλιο να πεθάνω!

  Α' ΓΡΑΥΣ
  Τι αγαπάς λοιπόν εσύ, κ' ήλθες 'ς αυτά τα μέρη
            με το δαδί στο χέρι;

  ΝΕΑΝΙΑΣ
  Κάποιον βαρβάτον θέλω.

  Α' ΓΡΑΥΣ
                      Ποιόν;

  ΝΕΑΝΙΑΣ
                                   Όχι και τον _Σεγάμη_,
  που στέκεις και τον καρτερείς [ναρθή να σου την κάμη.]

  Α' ΓΡΑΥΣ
  Μα τη θεά! θες και δεν θες ['ς εμένα πες πως μπήκες!]

  ΝΕΑΝΙΑΣ (βραδέως και εντόνως)
            Εξήντα χρόνων δίκες
            ποτέ δεν δικασθήκανε,
            κι' όλες αναβληθήκανε•
            κ' εδικασθήκαν μόνο
  εκείνες, που δεν κλείσανε τον εικοστόν το χρόνο.

  Α' ΓΡΑΥΣ
  Στην εξουσία πούχατε την πρώτη, γλυκανάλατε,
            [αυτές της μόδες βγάλατε
            κι' αυτές της κουταμάρες],
  μα τώρα θα εισάγωνται μπροστά η εξηντάρες•

  ΝΕΑΝΙΑΣ
  Ναι, όποιος θέλει δηλαδή να πάη με την τύχη,
  όπως στα ζάρια γίνεται, ας πάρη όποια τύχη.

  Α' ΓΡΑΥΣ
  Μα με τα ζάρια, όπως λες, δεν τρως κι' όταν πεινάς.

  ΝΕΑΝΙΑΣ
            Δεν ξέρω τι μου τσαμπουνάς.
  Την πόρτ' αυτή κτυπώ εγώ• έτσι θαρρώ καλήτερα.

  Α' ΓΡΑΥΣ
  Όταν κτυπήσης δηλαδή την πόρτα μου προτήτερα.

  ΝΕΑΝΙΑΣ
            Εγώ δεν θα κτυπήσω
            κρησάρες να ζητήσω.

(Στρέφεται να φύγη, αλλά συλλαμβάνεται υπό της Α' Γραίας)

  Α' ΓΡΑΥΣ (κολακευτικώς).
  Το ξέρω συ πως μ' αγαπάς, και τώρα ίσως θ' απορής
            πούρθες στην πόρτα να με βρης.
  Έλα κοντά, και δώσε μου το στόμα το γλυκό σου.

  ΝΕΑΝΙΑΣ
  Α μπα: φοβάμαι, μάτια μου τον αγαπητικό σου.

  Α' ΓΡΑΥΣ
  Ποιόν;

  ΝΕΑΝΙΑΣ
      Α, τον ενδοξότερο απ' όλους τους ζωγράφους.

  Α' ΓΡΑΥΣ
  Ποιόν;

  ΝΕΑΝΙΑΣ
      Που στολίζει τα σταμνιά που βάζουνε στους τάφους!
  Κρύψου λοιπόν να μη σε ιδή στην πόρτα, πως κατέβης

  Α' ΓΡΑΥΣ
  Έννοια σου, και κατάλαβα καλά το τι γυρεύεις.

  ΝΕΑΝΙΑΣ
  Ώ, μα τον Δία, έννοιωσα κ' εγώ πολύ καλά
  τι έχεις στα μυαλά.

  Α' ΓΡΑΥΣ (σύρουσα αυτόν)
  Μα τη θεά, που έτυχε 'ς εμένα να σε ρίψη,
  δεν θα σ' αφήσω.

  ΝΕΑΝΙΑΣ
            Βρε γρηά! θαρρώ πως σούχει στρίψη!

  Α' ΓΡΑΥΣ
            Λέγε μου κι' άλλ' ακόμα,
  μα θα σε πάω σέρνοντας μέσ' στο δικό μου στρώμα.

  ΝΕΑΝΙΑΣ (ωσεί κατ' εαυτόν)
            Κ' έπειτα αγοράζουνε
  τσιμπίδες, από τον κουβά τα κρέατα να βγάζουνε•
  δεν κατεβάζουν τη γρηά μεσ' στης [βαθειές] πηγάδες,
  ν' αρπάζη με τα κρέατα μαζύ και τους κουβάδες;

  Α' ΓΡΑΥΣ
  Δυστυχισμένε! σώπα πειά και μη με κοροϊδεύης.
            κ' έλα μ' εμέ ν' ανέβης!

  ΝΕΑΝΙΑΣ
            Εγώ δεν σου χρωστώ,
  αν φόρο δεν επλήρωσες πεντακοσιοστό
  στην πόλι απ' τα χρόνια σου.

  Α' ΓΡΑΥΣ
                      Μα τη θεά! μακάρι,
  να πέφτω να γλυκαίνωμαι με κάθε παλληκάρι.

  ΝΕΑΝΙΑΣ
  Αλλά εγώ με της γρηές αισθάνομ' αηδία,
  και δεν θα το δεχόμουνα ποτέ.

  Α' ΓΡΑΥΣ
                                       Ώ! μα τον Δία,
                      με το στανιό τον κόπο
  θα λάβης, παλληκάρι μου.

  ΝΕΑΝΙΑΣ
                      Και τάχα με ποιόν τρόπο;

  Α' ΓΡΑΥΣ
            Χεμ! είνε ψηφισμένα
  τα πράματα, που πρέπει συ να 'ρθής μαζύ μ' εμένα.

  ΝΕΑΝΙΑΣ
  Και ποιο είνε το ψήφισμα; Παρακαλώ, για πε το!

  Α' ΓΡΑΥΣ
            Στο λέγω κι' άκουσε το!

(πανηγυρικώς)

  «Νόμο βγάλαν η γυναίκες, όταν νηός τη νηά ποθή,
  δεν μπορεί να την πλακώση στη γρηά προτού χωθή•
  κι' αν προτήτερα δεν θέλη της γρηές να της γαμή,
            και της νηές επιθυμή,
  τότε κ' η γρηές θα βγαίνουν, και θα τρέχουν κούτσα—κούτσα,
  κι' ατιμωρητί θ' αρπάζουν καθε νηόν από την πούτσα!

  ΝΕΑΝΙΑΣ
  Τότε Προκρούστης θα γενώ κ' εγώ, αλλοίμονό μου!

  Α' ΓΡΑΥΣ
  θα πας με τη διάταξι και του δικού μας νόμου.

  ΝΕΑΝΙΑΣ
  Κι' αν έλθη κάποιος φίλος μου, ή κάποιος συνδημότης
  και με τραβήξη από σας;

  Α' ΓΡΑΥΣ
                      Μάθε λοιπόν εν πρώτοις,
  ότι ο άνδρας σήμερα δεν θα μπορή να βγη,
  [σαν της γυναίκες μέχρι χθες] και να συναλλαγή
  μ' αξία μεγαλήτερη ενός κοιλού σιτάρι.

  ΝΕΑΝΙΑΣ
  Κι' αν θέλη να παραιτηθή με όρκο, [λόγου χάρι,
  όπως στης δίκες γίνεται, που έχουν αδικίες;]

  Α' ΓΡΑΥΣ
  Α μπα! εδώ θα λείψουνε και η στρεψοδικίες.

  ΝΕΑΝΙΑΣ-
  Θα 'πω πως είμαι έμπορος, [κι' αυτό θα είν' αιτία
  ν' απαλλαχθώ και απ' αυτή τη φοβερή θητεία.]

  Α' ΓΡΑΥΣ
  Θα το πληρώσης κλαίοντας.

  ΝΕΑΝΙΑΣ
                      Και τι λοιπόν θα κάνω;

  Α' ΓΡΑΥΣ
  Θα ρθής να πάμ' απάνω.

  ΝΕΑΝΙΑΣ
  Μα τι! θα 'ρθώ με το στανιό;

  Α' ΓΡΑΥΣ
                        Θα ρθής και με τον τρόπο
  του Διομήδη [του ληστή, που άρπαζ' απ' τον τόπο
  τους άνδρες, όσους εύρισκε, και τους εκλειούσε ώρες
  να πέσουνε με το στανιό με της δικές του κόρες,
  κι' αυτές, από τη λύσσα τους, βυζαίναν τον καθένανε
            ως που τον επεθαίνανε!]

  ΝΕΑΝΙΑΣ
  Ε! τότε βάλε ρίγανι στο στρώμα που θα πέσης,
  τέσσαρες κληματόβεργες σπασμένες να προσθέσης,
            την κεφαλή σου δέσε,
  πάρε και στάμνες νεκρικές και γύρω γύρω θέσε,
  κι' όστρακο βάλε με νερό στην πόρτα σου [να μένη,
  να νίβετ' όποιος έρχεται από την πεθαμένη!]

  Α' ΓΡΑΥΣ
  Θα μ' αγοράσης, έννοια σου, εσύ και το στεφάνι.

  ΝΕΑΝΙΑΣ
  Μα το θεό! το κέρινο στεφάνι αν σου φθάνη,
            κι' αυτό θα ταποκτήσης•
  γιατί θαρρώ πως μόλις μπης, θα πέσης να ψοφήσης!

  ΝΕΑΝΙΣ (εξερχομένη).
  Ε! πού τον πας;

  Α' ΓΡΑΥΣ
            Στο σπίτι μου• αυτός είνε για μένα.

  ΝΕΑΝΙΑΣ
            Τάχεις, γρηά, χαμένα!
  Τέτοιος που είν' αυτός ο νηός, δεν έχει χρόνια τόσα
  να ρθή κοντά να κοιμηθή με σένα, γρηά γκιόσσα!
  δεν θάσαι πειά γυναίκα του, θα σ' έχη για μητέρα.
  Κ' έτσι αυτός ο νόμος σας αν πιάση πέρα-πέρα,
            τότε γεμάτη όλ 'η γη
            από Οιδίποδες θα βγη!

  Α' ΓΡΑΥΣ
  Βρε σίχαμα! όλες αυτές της κουταμάρες της πολλές
            από τη ζήλεια σου της λες!
  Μα έννοια σου! και από με θα τωύρης, κακομοίρα!

(Απέρχεται)

  ΝΕΑΝΙΑΣ
            Στο Δία τον Σωτήρα,
  κορίτσι μου γλυκύτατο, κάμε μ' αυτήν τη χάρι,
  και γλύτωσέ με απ' αυτό το γέρικο κουφάρι,
  κ' εγώ, για τούτο το καλό, θα σου προσφέρω πάλι
  σε μια ολόκληρη βραδειά χάρι παχειά, μεγάλη!

(Ενώ η Νεάνις ετοιμάζεται να σύρη τον Νεανίαν προς την θύραν της, εκ
της πλησίον θύρας ορμά η Β' Γραυς).



ΣΚΗΝΗ Δ'.



Β' ΓΡΑΥΣ—ΝΕΑΝΙΑΣ.

  Β'ΓΡΑΥΣ
  Μωρή εσύ•! που τον τραβάς αυτόν από τον δρόμο,
  και παραβαίνεις φανερά τον ψηφισμένο νόμο,
            ενώ είνε γραμμένα
            προτήτερα 'ς εμένα
            να ρθεί και να πλακώση;

  ΝΕΑΝΙΑΣ
  Ώ! κακομοίρης που 'μουνα! πούθ' έχεις ξετρυπώση
  και μου πετάχτηκες;— κακό που να σου ρθή μεγάλο!
  Ουφ! τούτη είνε βάσανο χειρότερο απ' τάλλο!

  Β' ΓΡΑΥΣ (σύρουσα τον Νεανίαν)
  Έλ' από δω!

  ΝΕΑΝΙΑΣ (τη Νεάνιδι)
            Παρακαλώ, μικρή μου, μη μ' αφίνης,
  τον κακομοίρη, να συρθώ μέσα στα νύχια εκείνης.

(Η νεάνις απέρχεται).

  Β' ΓΡΑΥΣ
  Σε σέρνει ο νόμος, κι' όχι εγώ.

  ΝΕΑΝΙΑΣ
                        Τάχα γιατί δεν είπες
  ότι με σέρνει μια βλογιά, πώχει πληγές και τρύπες;

  Β' ΓΡΑΥΣ
  Άφησε, τρυφεράδι μου, τα λόγια κ' έλ' απάνω.

  ΝΕΑΝΙΑΣ
  Στάσου λοιπόν προτήτερα τη χρεία μου να κάνω
  να πάρω θάρρος• γιατ' αλλοιώς ο φόβος αν με κόψη
  μεσ' στη δουλειά σου, θα με ιδής με κίτρινη την όψι.

  Β' ΓΡΑΥΣ
  Θάρρος και τράβα! χέζεις, να, εδώ που θα σε μπάσω,

  ΝΕΑΝΙΑΣ
  Φοβάμαι μήπως πλειότερα απ' ό,τι θέλω φτιάσω.
  Σου βάζω δύο εγγυητάς αξιοχρέους.

  Β' ΓΡΑΥΣ
                        Τι;
  Ας λείψουνε.

(Σύρει τον Νεανίαν. Ορμά εκ της ετέρας θύρας η Γ' Γραυς)



ΣΚΗΝΗ Ε'.



Γ' ΓΡΑΥΣ και οι ΑΝΩΤΕΡΩ

  Γ' ΓΡΑΥΣ (προς τον Νεανίαν)
            Ε! ε! πού πας του λόγου σου μ' αυτή;

  ΝΕΑΝΙΑΣ
  Εγώ δεν πάω• σέρνομαι• όποια κι'αν ήσαι, δος μου
  βοήθεια, που ταγαθά όλα να ιδής του κόσμου,
  και μη μ' αφίνης να χαθώ [με της γρηα-φακλάνες!]

(Βλέπων την Γ' Γραίαν εκ του πλησίον και αποχωρών μετά φρίκης)

  Ώ Ηρακλή! Διόσκουροι! Κορύβαντες και Πάνες!
  ου! τώρα μου φορτώθηκε κι' άλλο κακό μεγάλο,
            χειρότερ' από τάλλο!
  Παρακαλώ, τι είν' αυτό το πράγμα τώρα πάλι;
  Μην τύχη κ' είνε πίθηκος κ' έχει φτιασίδι βάλη;
            ή μήπως κι' αναστήθηκε
  καμμιάς γρηάς βρυκόλακας [κι' απάνω μου εχύθηκε;]

(Γ' ΓΡΑΥΣ σύρουσα τον Νεανίαν)

  Έλα μαζύ μου απ' εδώ και μη με κοροϊδεύης.

  Β' ΓΡΑΥΣ (σύρουσα τον Νεανίαν)
  Όχι!. . . εδώ!. . .

  Γ' ΓΡΑΥΣ (ως ανωτέρω)
            [Δεν θα το φας εκείνο που γυρεύεις•]
  δεν τον αφίνω.

  Β' ΓΡΑΥΣ (ως ανωτέρω)
            Ούτ' εγώ [με σε να μείνη μόνος.]

  ΝΕΑΝΙΑΣ
  Βρε θα με κομματιάσετε, κακός ψυχρός σας χρόνος!

  Β' ΓΡΑΥΣ
  Σ' εμέ ναρθής προστάζουνε του νόμου τα γραμμένα.

  Γ' ΓΡΑΥΣ
  Όχι κι' αν έβγη μια γρηά πειό άσχημη από σένα.

  ΝΕΑΝΙΑΣ
  Βρε για σταθήτε: κι' αν εσείς με κάνετε κομμάτια,
  πώς θα μπορέσω πειά να ιδώ μιαν ώμορφη στα μάτια;

  Γ' ΓΡΑΥΣ
  Κάμε καλά• μα πρώτ' αυτό θα κάνης δίχως άλλο.

  ΝΕΑΝΙΑΣ
  Με ποιά προτήτερ' απ' της δυο τα μάτια μου θα βγάλω;

  Β' ΓΡΑΥΣ
  Δεν ξέρεις; κόπιασ' από 'δω.

(Τον σύρει)

  ΝΕΑΝΙΑΣ (δεικνύων την Γ')
                      Μα ας μ' αφήσ ' η άλλη.

  Γ’ ΓΡΑΥΣ (σύρουσα αυτόν)
  Θα ΄ρθής μ' εμέ.

  ΝΕΑΝΙΑΣ (δεικνύων την Β')
            Κι' αυτή εδώ που δεν μ' αφίνει πάλι;

  Β' ΓΡΑΥΣ
  Ώ, μα τον Δία! τον κρατώ και δεν σου τον αφίνω.

  Γ' ΓΡΑΥΣ
            Κ' εγώ δεν σου τον δίνω.

  ΝΕΑΝΙΑΣ
  Τι βαρκαδόροι θάσαστε κ' οι δύο σας κακοί!

  Α' ΓΡΑΥΣ
  Γιατί;

  ΝΕΑΝΙΑΣ
            [Τράβ' από δω η μια, κ' η άλλη από κει,|
            θα βγάζατε της πλάτες
            από τους επιβάτες.

  Β' ΓΡΑΥΣ
            Τράβα μπροστά και τσιμουδιά!

  Γ' ΓΡΑΥΣ
            Μ' εμέ θα βγάλη τη βραδειά!

  ΝΕΑΝΙΑΣ
            Α, είνε φανερό
  πως πάτε μ' ένα ψήφισμα, που βγήκ' έναν καιρό,
  [κι' αν ήσαν ένοχοι πολλοί για έγκλημα μεγάλο,
  έκαναν δίκες χωριστά ο ένας απ' τον άλλο].
            Πρέπει λοιπόν ως τόσο
  να χωρισθώ κ' εγώ στα δυο, της δυο σας να πλακώσω;
  Πώς θα τραβήξω δυο κουπιά λοιπόν και για της δύο;

  Β' ΓΡΑΥΣ
  Φάε μια χύτρ' από βορβούς και θα γενής θηρίο.

  ΝΕΑΝΙΑΣ
  Αλλοίμονό μου ο δύστυχος! τράβα και τράβα, να με
  κοντά στην πόρτα μ' έφερε!

  Β' ΓΡΑΥΣ
                      Δεν μου γλυτώνεις• πάμε
            να κυλισθώ με σένα!

(Τον σύρει προς την θύραν της)

  ΝΕΑΝΙΑΣ
  Απ' το να σ' εύρουν δυο κακά, κάλλιο να σ' εύρη ένα!

(Η Β' Γραυς αποσύρεται μαινόμενη εις τον οίκον της)

  Γ' ΓΡΑΥΣ
  Μα την Εκάτη! τώρα πειά ['ς εμένα θα κολλήσης,]
            θελήσης, δεν θελήσης!

  ΝΕΑΝΙΑΣ (εκ της θύρας της Γ')
  Τι συφορά που μ' εύρηκε! Να πέφτω νύχτα-μέρα
  κ' ένα ψοφήμι να γαμώ και μια σκουληκαντέρα!
  Κι' όταν γλυτώσω μια φορά ως τόσο από κείνη,
            θα μ' εύρη κι' άλλη Φρύνη
            [να μου ριχτή με νάζα,]
  που θάνε τα σαγόνια της από φτιασίδι βάζα!
  Δεν είμαι άτυχος λοιπόν;—στον Δία τον Σωτήρα!
  δεν είμαι άνδρας δυστυχής; κακήν δεν έχω μοίρα,
            να ταξιδέψω σήμερα
            με δυο θεριά ανήμερα;
  Αν πάθω στο ταξίδι μου φουρτούνες και τρομάρες,
  πλέοντας κάτω απ' αυτές, της καραπουτανάρες,
            θάφτε μ' απ' όλους χωριστά
            στην πόρτα που θα μπω μπροστά,
            και πιάστε ζωντανή κι' αυτή
            με πίσσ' αλείφτε τη καυτή,
            κατόπι ν' αναλύσετε
  μολύβι, και στα πόδια της τριγύρω να το χύσετε,
  και στήστε τη μου ύστερα στον τάφο μου, τη λάμνα,
  για νεκρική μου στάμνα!

(Απορρίπτει τον στέφανον εκ της κεφαλής και εισέχεται, συρόμενος υπό
της Γ' εις τον οίκον της).

(Εισέρχεται ΧΟΡΟΣ γυναικών και νεανίδων).



ΣΚΗΝΗ Ε'.



ΧΟΡΟΣ - ΘΕΡΑΠΑΙΝΙΣ και έπειτα

  ΒΛΕΠΥΡΟΣ

  ΘΕΡΑΠΑΙΝΙΣ
  Τι ευτυχής πούν' ο λαός! και εγώ η δούλα η καλή,
            και η κυρά μου πειό πολύ!
  Κι' όλες εσείς, που κάθε μια μπροστά στην πόρτα μένει,
  κι' ο δήμος και οι γείτονες, κι' αυτοί ευτυχισμένοι.
  Μα το θεό; είμαι κ' εγώ μια δούλα, κι' όμως πήρα
  κ' έβαλα στο κεφάλι μου τα πειό ωραία μύρα.
  Κι' απ' όλα τα μυρουδικά της Θάσου είνε χίλιες
  φορές πειό εκλεκτότερα, που τάχουν στης μποτίλλιες
            κ' η μυρουδιά μοσχοβολεί
            πολύν καιρόν στην κεφαλή,
  μα τάλλα όμως χάνουνε το μύρο τους ταχύτερα.
  Θεοί μου! είνε πειό καλά, πολύ, πολύ καλήτερα.
  —Κέρασε άδολο κρασί! και ευφροσύνη θάχης
            τη νύχτα που θα ψάχης
  για να διαλέξης ό,τι βρης οσμή γλυκειά να χύνη.
            — Αλλά τι νάχη γίνη,
  γυναίκες, ο αφέντης μου, που έχει την κυρά μου;

  ΧΟΡΟΣ
  Ώ, θα τον εύρης εύκολα• περίμεν' αυτού χάμου.

  ΘΕΡΑΠΑΙΝΙΣ
  Μάλιστα• να τος! τώβαλε κ' εκείνος για το γλέντι.

(εισέρχεται ο ΔΕΣΠΟΤΗΣ, όστις χάριν του κωμικού ειρμού δύναται να ήνε
αυτός ο ΒΛΕΠΥΡΟΣ]

  — Ώ τρισευτυχισμένε μου, μακάριε μου αφέντη!

  ΒΛΕΠΥΡΟΣ
  Εγώ;

  ΘΕΡΑΠΑΙΝΙΣ
      Αμ βέβαια εσύ, όσο κανένας άλλος,
  μα τους θεούς! ποιος ευτυχής θα ήταν πειό μεγάλος
  από την ευγενεία σου, που σες ψυχές τριάντα
  χιλιάδες και περσσότερες, δεν έφαγες στην μπάντα;

  ΧΟΡΟΣ
  Ευτυχισμένος άνθρωπος, [απ' το φαΐ στον ύπνο.]

  ΘΕΡΑΠΑΙΝΙΣ
  Και τώρα για πού τώβαλες, αφέντη;

  ΒΛΕΠΥΡΟΣ
                                        Για το δείπνο.

  ΘΕΡΑΠΑΙΝΙΣ
  Μα τη θεά, ο έσχατος απ' όλους πας ως τόσο.
  Με πρόσταξ' η γυναίκα σου να 'ρθω να σε τσακώσω,
  και με της κόρες τούτες 'δω να 'ρθης εκεί και συ.
            Περσσεύει χιώτικο κρασί
            και όλα ταγαθά της γης•
            έλα λοιπόν και μην αργής.

  [προς το κοινόν]

            — Και ο καθένας θεατής,
  που θάχη ευχαρίστησι, κι' ο κάθε μας κριτής,
  αν ίσως δεν φρονή αλλοιώς, εκεί μ' εμάς ας πάνε,
  κι' απ' όλα θα τους δώσουμε [να κάτσουν και να φάνε!]

  ΒΛΕΠΥΡΟΣ
  Χεμ! τότε πες τα νακουσθούν απ'όλους• κ' ελευθέρως
  κάλεσε όπου νηός βρεθή, μικρό παιδί και γέρος•
            κανένα μην αφήσης•
            και όποιον απαντήσης
  τραβώντας για το σπίτι σου, πες του καλά ν' ακούση,
  πως περιμένει έτοιμο για όλους το τσιμπούσι!

  ΘΕΡΑΠΑΙΝΙΣ
            Εγώ εκεί πηγαίνω
  κρατώντας τούτο το δαδί, που βλέπεις, αναμμένο.

  ΧΟΡΟΣ
            Τι χάνεις τόσες ώρες,
  και δεν τραβάς εκεί και συ μαζύ μ' αυτές της κόρες;
  Κ' ενόσω συ θα προχωρής [στο γλέντι το μεγάλο,]
  τραγούδι για την όρεξι θ' ακούσης να σου ψάλλω.

(Η Κορυφαία του Χορού κάμνει _Παράβασιν_ προς το κοινόν)

            Τώρα λίγο θα θελήσω
            στους κριτάς μου να μιλήσω.
  Οι σοφοί, απ' τη σοφία ας με κρίνουν στην εντέλεια,
  κι' όσοι θέλουν να γελάνε, ας με κρίνουν απ' τα γέλια•
            κ' έτσι όλοι θάχουν ίση
            τη μερίδα τους στην κρίσι.
            Και ο κλήρος πούχει πέση,
  [και εις το δικό μου έργο έδωκε την πρώτη θέσι,
            όταν με σειρά θα 'ρθουν
            και τα άλλα να κριθούν,]
            ας μην ήν' αιτία πάλι
  να ξεχάσετ' όσα είπα απ' τη μια στιγμή στην άλλη,
  μα, συμφώνως με τον όρκο, ο καθένας σας ας κρίνη
  τους χορούς, και ό,τι είπα μεσ' στη μνήμη σας να μείνη,-
  κι' όχι σαν κακές πουτάνες, όπου άλλο δεν θυμούνται,
  παρά μοναχά εκείνους, όπου πέφτουν και κοιμούνται!
            — Πάμε, φιλαινάδες, τώρα,
  ας τραβάμε για το δείπνο να μη χάνουμε την ώρα.
            Και τα δυο σου πόδια κίνει
  με το κρητικό το βήμα.

  ΗΜΙΧΟΡΟΣ
                      Όπως είπες και θα γίνη.


  ΧΟΡΟΣ
  Και η λεπτοκαμωμένες με τα σκέλια σας κρατείτε
            το ρυθμό, — κ' εκεί θα βρήτε
            μπαρμπουνοσελαχορτικο-
            μπριζολογαλεογλυκο-
            μελιτοπασσαλειμμένο-
            κοκκοροκοττοψημένο-
            λαγοτσιχλοκατσουλιερο-
            φαβοφασσοπεριστερο-
            φασουλοκοτσυφοτρυγον-
            επιτατραγανοπτερύγων!
  Συ που ακούς αυτά τα λόγια, πάρε γρήγορα το πιάτο
            κ' ένα ώμορφο ποτήρι,
            για να φας στο πανηγύρι
            όπου γίνετ' εκεί κάτω,—

  ΗΜΙΧΟΡΟΣ
            που τα κρέατα, σαν λύκοι
            πεινασμένοι, θα τραβάν'.

  ΧΟΡΟΣ
            Σηκωθήτ' απάνω!. . . Νίκη!. . .
            Στο φαΐ!. . . Ευοί!. . . ευάν!. . .



  ΤΕΛΟΣ




Η Σειρά των Αρχαίων Ελλήνων Συγγραφέων, των Εκδόσεων Φέξη, υπήρξε ένας
σταθμός στα ελληνικά χρονικά. Για πρώτη φορά προσφερόταν συστηματικά
στο ελληνικό αναγνωστικό κοινό, η αρχαία ελληνική σκέψη (Ιστορία,
φιλοσοφία, ποίηση, δράμα, δικανικός και πολιτικός λόγος) σε
δημιουργικές μεταφορές της, από τους άριστους μεταφραστές του τόπου,
στην πιο σύγχρονη μορφή που πήρε εξελισσόμενο το γλωσσικό της όργανο.
Ο Όμηρος, οι Τραγικοί κι ο Αριστοφάνης, ο Ηρόδοτος, ο Θουκυδίδης, ο
Πλάτων, ο Ξενοφών, ο Αριστοτέλης, ο Θεόκριτος, ο Θεόφραστος, ο
Επίκτητος, ο Πλούταρχος, ο Λουκιανός κλπ. προσφέρονται και σήμερα,
στις κλασικές πια μεταφράσεις των Πολυλά, Ραγκαβή, Μωραϊτίδη,
Κονδυλάκη, Ποριώτη, Γρυπάρη, Τανάγρα, Πολέμη, Καμπάνη, Καζαντζάκη,
Βάρναλη, Αυγέρη, Βουτιερίδη, Ζερβού, Φιλαδελφέως, Τσοκόπουλου,
Σιγούρου, Κ. Χρηστομάνου κλπ, σε μια σύγχρονη σειρά εκδόσεων βιβλίου
τσέπης, πράγμα που επίσης γίνεται για πρώτη φορά, συστηματικά, στην
Ελλάδα.
Αι εκκλησιάζουσαι γελοιοποιούν την περί γυναικείας ελευθερίας
ιδεολογίαν και ιδίως τας περί κοινογαμίας και κοινοκτημοσήνης τότε
αναφυείσας θεωρίας.

ΚΕΝΤΡΙΚΗ ΠΩΛΗΣΙΣ
ΛΑΔΙΑΣ ΚΑΙ ΣΙΑ Ο.Ε.
ΙΠΠΟΚΡΑΤΟΥΣ 22 - ΤΗΛ. 614.686, 634.506
ΤΙΜΑΤΑΙ ΔΡΧ. 10










End of the Project Gutenberg EBook of Ecclesiazusae, by Aristophane




Produced by Sophia Canoni









Note: The Table of contents is not included in the book. It has been
created to help the reader.

The tonic system has been changed from polytonic to monotonic.  Brackets []
within the play have been used to include obvious mistakes. Next to the bracket,
within the text, the correct word is diplayed

Σημείωση: Ο πίνακας περιεχομένων δεν υπάρχει στο βιβλίο. Δημιουργήθηκε
προς διευκόλυνση του αναγνώστη.

Ο τονισμός έχει αλλάξει από πολυτονικό σε μονοτονικό. Μέσα στο έργο,
έχω χρησιμοποιήσει  αγκύλες [] όπου περικλείονται εμφανή λάθη.  Έξω από την
αγκύλη μέσα στο κείμενο, παραθέτω το σωστό.

ΠΙΝΑΚΑΣ ΠΕΡΙΕΧΟΜΕΝΩΝ
 ΥΠΟΘΕΣΙΣ
 ΠΡΟΣΩΠΑ
 ΠΡΑΞΙΣ Α'.
   ΣΚΗΝΗ Α'.
   ΣΚΗΝΗ Γ'. [*]
   ΣΚΗΝΗ Δ'.
 ΠΡΑΞΙΣ Β'.
   ΣΚΗΝΗ Α'.
   ΣΚΗΝΗ Β'.
   ΣΚΗΝΗ Γ'.
   ΣΚΗΝΗ Γ'.[*]
   ΣΚΗΝΗ Γ'.[*]
   ΣΚΗΝΗ Δ'.
 ΠΡΑΞΙΣ Γ'.
   ΣΚΗΝΗ Α'. - Ε'.
 ΠΡΑΞΙΣ Δ'.
   ΣΚΗΝΗ Α'. - Γ'.

[*]Λάθος αρίθμηση

ΒΙΒΛΙΟΘΗΚΗ ΦΕΞΗ ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ

ΕΥΡΙΠΙΔΟΥ
Γ. ΤΣΟΚΟΠΟΥΛΟΥ


ΒΙΒΛΙΟΘΗΚΗ ΦΕΞΗ
ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ

ΕΥΡΙΠΙΔΟΥ

ΑΝΔΡΟΜΑΧΗ

ΜΕΤΑΦΡΑΣΙΣ
Γ. ΤΣΟΚΟΠΟΥΛΟΥ

ΕΝ ΑΘΗΝΑΙΣ
ΕΚΔΟΤΙΚΟΣ ΟΙΚΟΣ ΓΕΩΡΓΙΟΥ ΦΕΞΗ
1910

ΥΠΟΘΕΣΙΣ
Ο Νεοπτόλεμος, λαβών εν Τροία γέρας την Ανδρομάχην, την γυναίκα του
Έκτορος, εγέννησεν εξ αυτής τον Μολοσσόν. Έπειτα ενυμφεύθη την
Ερμιόνην, κόρην του Μενελάου. Επειδή δε πριν είχε ζητήση λόγον από
τον Δελφικόν Απόλλωνα διά τον φόνον του πατρός του Αχιλλέως, μετέβη
πάλιν εις το Μαντείον, διά να ζητήση συγγνώμην. Ζυλοτυπούσα όμως η
Ερμιόνη την Ανδρομάχην εσκέφθη να την θανατώση, και έστειλε και
εκάλεοε τον πατέρα της Μενέλαον. Η Ανδρομάχη έστειλε και έκρυψε
μακράν από τανάκτορα τον υιόν της, αυτή δε κατέφυγεν εις το ιερόν της
Θέτιδος. Οι άνθρωποι όμως του Μενελάου απεκάλυψαν τον Μολοσσόν, αυτήν
δε δι' απάτης απέσπασαν από το ιερόν ότε δε έμελλον να θανατώσουν και
τους δυο, ημποδίσθησαν υπό του ελθόντος Πηλέως. Και ο μεν Μενέλαος
επέστρεψεν εις την Σπάρτην. Η δε Ερμιόνη μετενόησε φοβηθείσα τον
Νεοπτόλεμον. Ελθών δε ο [Ορέστης] Μενέλαος αυτήν μεν έπεισε να τον
ακολουθήση, επεβουλεύθη δε την ζωήν του Νεοπτολέμου, του οποίου τον
νεκρόν φέρουν οι επί της σκηνής. Ενώ ο Πηλεύς θρηνεί τον θάνατον του
υιού του, εμφανισθείσα η Θέτις διατάσσει αυτόν να θάψη τον νεκρόν εις
τους Δελφούς και να στείλη την Ανδρομάχην με τον υιόν της εις τους
Μολοσσούς, αναγγέλλει δε εις τον γέροντα ότι έτυχε της αθανασίας και
ότι θα κατοικήση εις την νήσον των Μακάρων.

Το δράμα διεξάγεται εις την Φθίαν, ο δε χορός αποτελείται από
Φθιώτιδας γυναίκας. Προλογίζει η Ανδρομάχη.

Το δράμα θεωρείται εκ των δευτέρων.

ΠΡΟΣΩΠΑ

ΑΝΔΡΟΜΑΧΗ
ΘΕΡΑΠΑΙΝΑ
ΧΟΡΟΣ
ΕΡΜΙΟΝΗ
ΜΕΝΕΛΑΟΣ
ΜΟΛΟΣΣΟΣ
ΠΗΛΕΥΣ
ΑΛΛΗ ΘΕΡΑΠΑΙΝΑ
ΤΡΟΦΟΣ
ΟΡΕΣΤΗΣ
ΑΓΓΕΛΟΣ
ΘΕΤΙΣ



ΕΥΡΙΠΙΔΟΥ
ΑΝΔΡΟΜΑΧΗ



ΠΡΑΞΙΣ Α'.




(Η σκηνή εν Θεσσαλία, μεταξύ της Φθίας και των Φαρσάλων έξω του ιερού
της Θέτιδος, πλησίον των Ανακτόρων. Κατά την άρσιν της αυλαίας η
Ανδρομάχη φαίνεται εις την θύραν του ναού).



ΣΚΗΝΗ Α'.



ΑΝΔΡΟΜΑΧΗ

ΑΝΔΡΟΜΑΧΗ
Ω πόλις των Θηβαίων, καύχημα της Ασιατικής γης, από την οποίαν ήλθα
άλλοτε με πολύχρυσα στολίδια εις τα ανάκτορα του βασιλέως Πριάμου, ως
σύζυγος δοθείσα εις τον Έκτορα. Εις εκείνον τον καιρόν όλοι εζήλευαν
την Ανδρομάχην, αλλά τώρα δεν υπάρχει ούτε θα γεννηθή ποτέ γυναίκα
δυστυχεστέρα από εμέ. Διότι εγώ τον μεν άνδρα μου τον Έκτορα είδα με
τα μάτια μου να σκοτώνη ο Αχιλλεύς, το δε παιδί που απέκτησα από
εκείνον, τον Αστυάνακτα, είδα να πέφτη από τους υψηλούς πύργους, όταν
οι Έλληνες κατέλαβαν την Τροίαν. Εγώ δε, μολονότι εγεννήθηκα ελευθέρα
από ελευθέρους γονείς, εν τούτοις εις την Ελλάδα έφθασα δούλη,
δοθείσα ως δώρον εις τον νησιώτην Νεοπτόλεμον, διαλεγμένη ως το
καλλίτερον γέρας από όλα τα τρωικά λάφυρα. Τώρα κατοικώ εις τα
γειτονικά πεδία της Φθίας και της πόλεως των Φαρσάλων, όπου η
θαλασσία Θέτις κατώκει μαζί με τον Πηλέα φεύγουσα μακρυά από τους
ανθρώπους. Ο Θεσσαλικός λαός τώρα προς τιμήν του γάμου της Θέτιδος με
τον Πηλέα ονομάζει τον τόπον αυτόν Θετίδιον, όπου είχε το σπίτι του ο
υιός του Αχιλλέως, αφήνων να βασιλεύη εις τα Φάρσαλα ο Πηλεύς, διότι
δεν θέλει να πάρη το σκήπτρον ενόσω ζη ο γέρων ο πατέρας του. Εγώ ως
δούλη με αυτόν εις αυτό το σπίτι απέκτησα παιδί. Και μολονότι πριν με
είχαν εύρη πολλά κακά, εν τούτοις πάντοτε παρηγορούμην με την ελπίδα
ότι, αν σωθή το παιδί, θα εκαλλιτέρευεν η τύχη μου και θα
ικανοποιούμην διά τας ατυχίας μου. Αφ' ότου όμως αυτός επήρε γυναίκα
την Ερμιόνην από την Λακεδαίμονα και εγκατέλειψε εμέ την δούλην,
καταδιώκομαι από αυτήν από ζηλοτυπίαν. Διότι λέγει, ότι με μυστικά
φάρμακα κατώρθωσα να μην κάμη παιδί και να την μισήση ο σύζυγος της,
και ότι θέλω να μείνω εγώ αντί εκείνης μέσα εις αυτό το σπίτι και διά
της βίας να διώξω αυτήν. Αυτά εγώ, και όταν τα πρωτοήκουσα, δεν τα
παρεδέχθην, και τώρα τα αρνούμαι εντελώς. Ο μέγας Ζευς το γνωρίζει
βέβαια, ότι εγώ δεν έγινα εκουσίως μου σύζυγος. Αλλ' εκείνη δεν
πείθεται και θέλει να με φονεύση, έχουσα συνεργόν τον πατέρα της τον
Μενέλαον, ο οποίος ήλθε επίτηδες εδώ από την Σπάρτην, με αυτόν τον
σκοπόν. Φοβηθείσα λοιπόν εγώ ήλθα γρήγορα εις αυτό το γειτονικόν
ιερόν της Θέτιδος, μήπως με σώση από τον θάνατον. Διότι και αυτός ο
Πηλεύς και οι απόγονοι του Πηλέως το σέβονται, ως ενθυμίζον τους
γάμους της Νηρηίδος. Το δε μονάκριβό μου παιδί το έστειλα κρυφά εις
άλλο σπίτι, φοβουμένη μήπως το σκοτώσουν. Επειδή ο πατέρας του ούτε
αυτό ούτε εμέ ημπορεί να βοηθήση, διότι λείπει εις τους Δελφούς, διά
να ζητήση συγγνώμην από τον Απόλλωνα Λοξίαν διά την ανοησίαν που
έκαμεν άλλοτε, όταν επήγε εις την Πυθίαν, διά να ζητήση λόγον από τον
Φοίβον διά τον πατέρα του. Τώρα λοιπόν είναι εκεί ζητών συγγνώμην διά
το παλαιόν σφάλμα του και παρακαλών να έχη εις το μέλλον ευνοϊκόν τον
θεόν.

(Εισέρχεται η Θεράπαινα)


ΘΕΡΑΠΑΙΝΑ
Κυρία, εγώ δεν θα παύσω να σε ονομάζω έτσι, διότι και εις το σπίτι
μας έτσι σε ωνόμαζα, όταν ήμεθα εις την Τροίαν. Επειδή δε και σε
αγαπώ και τον άνδρα σου, όταν εζούσε, έρχομαι να σου φέρω νέα, με
φόβον μεν μήπως με ακούση κανείς από τους κυρίους, αλλά και με λύπην
προς σε. Διότι φαίνεται ότι τρομερά σκέπτεται εναντίον σου και
εναντίον του παιδιού σου ο Μενέλαος, και πρέπει να φυλαχθής.

ΑΝΔΡΟΜΑΧΗ
Ω αγαπητή δούλη και συ όπως εγώ, διότι δούλη είσαι και συ μαζί με την
πρώην βασίλισσαν, τώρα δε δυστυχισμένη, τι κάμνουν αυτοί, τι
μηχανεύονται πάλιν θέλοντες να με σκοτώσουν την τρισαθλίαν;

ΘΕΡΑΠΑΙΝΑ
Ω δυστυχισμένη, θέλουν να σκοτώσουν το παιδί σου, το οποίον έδιωξες.

ΑΝΔΡΟΜΑΧΗ
Αλλοίμονον! Ποίος τους επρόδωκε και πότε, ότι εγώ έστειλα μακρυά απ'
εδώ το παιδί μου; Ω, εχάθηκα η δυστυχισμένη!

ΘΕΡΑΠΑΙΝΑ
Δεν ξέρω. Αυτούς είδα εγώ να το ζητούν. Και ο Μενέλαος πηγαίνει τώρα
γρήγορα, διά να το εύρη έξω από το σπίτι.

ΑΝΔΡΟΜΑΧΗ
Αλλοίμονο εχάθηκα! Και σένα, παιδί μου, θα σε σκοτώσουν οι δύο γύπες,
ενώ ο πατέρας σου είναι εις τους Δελφούς.

ΘΕΡΑΠΑΙΝΑ
Μου φαίνεται ότι, αν εκείνος ήτο εδώ, δεν θα επάθαινες τίποτε κακόν.
Αλλά τώρα δεν έχεις κανένα που να σ' αγαπά.

ΑΝΔΡΟΜΑΧΗ
Δεν γίνεται έξω λόγος περί του Πηλέως ότι έρχεται;

ΘΕΡΑΠΑΙΝΑ
Εκείνος είναι γέρος, ώστε να σε βοηθήση, και αν έλθη.

ΑΝΔΡΟΜΑΧΗ
Έστειλα και του εμήνυσα και μάλιστα όχι μίαν φοράν μόνον.

ΘΕΡΑΠΑΙΝΑ
Σου φαίνεται ότι πραγματικώς οι απεσταλμένοι σου εφρόντισαν;

ΑΝΔΡΟΜΑΧΗ
Πώς να κάμω; θέλεις και συ να πας εκ μέρους μου;

ΘΕΡΑΠΑΙΝΑ
Πώς να δικαιολογήσω ότι θα λείψω τόσον από το σπίτι;

ΑΝΔΡΟΜΑΧΗ
Πολλάς δικαιολογίας ημπορείς να εύρης• και συ είσαι γυναίκα.

ΘΕΡΑΠΑΙΝΑ
Είναι πολύς κίνδυνος, διότι η Ερμιόνη προσέχει πολύ.

ΑΝΔΡΟΜΑΧΗ
Βλέπεις; Διστάζεις, ενώ τόσα υποφέρω εγώ που με αγαπάς.

ΘΕΡΑΠΑΙΝΑ
Όχι, μη με βρίζης. Πηγαίνω, έστω και αν πρόκειται να πάθω τίποτε
κακόν, αφού είμαι δούλη και η ζωή μιας δούλης δεν αξίζει τίποτε.

ΑΝΔΡΟΜΑΧΗ
Πήγαινε λοιπόν γρήγορα. Εγώ δε καθισμένη εδώ με θρήνους και γόους και
δάκρυα θα γεμίσω τον αέρα. Διότι είναι φυσικόν εις ημάς τας γυναίκας
ως απόλαυσιν να έχωμεν πάντοτε εις το στόμα μας τας συμφοράς του
παρόντος. Και διά να κλαίω δεν έχω μίαν αφορμήν αλλά πολλάς. Την
πατρικήν μου πόλιν, τον Έκτορα που έχασα και την σκληράν μου τύχην
που μ' έκαμε δούλην ενώ δεν ήξιζα. Δεν πρέπει κανείς να μακαρίζη ένα
άνθρωπον πριν ιδή πώς θα περάση την τελευταίαν ημέραν της ζωής του
και πώς κατέβη εις τον άλλον κόσμον. Ο Πάρις δεν έφερε την Ελένην εις
το Ίλιον ως σύζυγον αλλά ως καταστροφήν. Ένεκα αυτής, ω Τροία, με το
δόρυ και με το πυρ σε κατέλαβεν ο Ταχύς Άρης των Ελλήνων με τον
στόλον των χιλίων πλοίων, και ο υιός της θαλασσίας Θέτιδος τον ιδικόν
μου σύζυγον τον Έκτορα έσυρε γύρω από τα τείχη, δεμένον πίσω από το
άρμα του. Κ' εμέ την ιδίαν εξ αιτίας της με ήρπασαν από τα δωμάτια
μου και με ωδήγησαν κάτω εις την θάλασσαν, διά να πέσω εις την
φοβεράν δουλείαν. Άφθονα τα δάκρυα έτρεχαν εις το πρόσωπόν μου, όταν
άφησα την πόλιν και το σπίτι μου και τον άνδρα μου κυλιόμενον εις την
σκόνην. Ω δυστυχισμένη εγώ, τι ανάγκη ήτο να βλέπω ακόμη το φως ως
δούλη της Ερμιόνης; Και αυτήν φοβουμένη τώρα κατέφυγα εις αυτό το
άγαλμα της θεάς, το οποίον εναγκαλίζομαι ως ικέτις, όπου και λύομαι
εις τα δάκρυα, τα οποία τρέχουν ως σταγόνες από πέτραν.



ΣΚΗΝΗ Γ'.



ΑΝΔΡΟΜΑΧΗ—ΧΟΡΟΣ ΘΗΒΑΙΩΝ ΓΥΝΑΙΚΩΝ

ΧΟΡΟΣ
Ω, συ, η οποία ήλθες εις το ιερόν αυτής της θεάς, εγώ, αν και γέννημα
της Φθίας, έρχομαι όμως προς σε την καταγομένην από την Ασίαν, από
λύπην, μήπως κατορθώσω να εύρω μίαν λύσιν των δεινών σου, αφού σε και
την Ερμιόνην τρομερά έρις περιέπλεξε, διότι και αι δύο ένα άνδρα
έχετε, τον υιόν του Αχιλλέως. Σκέψου καλά την δυστυχίαν εις την
οποίαν ευρέθης. Συ, κόρη από την Τροίαν, αγωνίζεσαι προς δέσποιναν
Λάκαιναν. Άφησε το τώρα το ιερόν της θαλασσινής θεάς, το δεχόμενον
προσφοράς. Διότι ποίον θα είναι το όφελός σου, αν αναγκάζεσαι να
συναγωνίζεσαι προς τους δεσπότας και επομένως να φθείρης το σώμα σου;
Οι δυνατώτεροι θα επικρατήσουν. Διατί κοπιάζεις, ενώ δεν είσαι
τίποτε; Πήγαινε• άφησε τον ναόν της Νηρηίδος θεάς, σκέψου ότι είσαι
ξένη δούλη, εις ξένην πόλιν, όπου δεν βλέπεις κανένα από τους φίλους
σου, ω δυστυχεστάτη, ω τρισαθλία νύμφη.

(Αντιστροφή β'.)

Δυστυχεστάτη, ήλθες, εδώ ω γυναίκα της Τροίας. Αλλά φοβούμεναι τους
κυρίους μας σιωπώμεν, —μολονότι σε λυπούμεθα,—μη μας ιδή ότι σε
συμπαθούμεν η κόρη του Διός.



ΣΚΗΝΗ Δ'.



ΑΙ ΑΥΤΑΙ—ΕΡΜΙΟΝΗ

(Η Ερμιόνη εισέρχεται επιδεικτικώς ενδεδυμένη και ομιλεί με
υπεροψίαν)

ΕΡΜΙΟΝΗ
Τα πλούσια χρυσά στολίσματα της κεφαλής και τους κεντημένους πέπλους,
δεν έλαβα ούτε από τον Αχιλλέα ούτε από τον Πηλέα, αλλά τους είχα
προίκα αφ' ότου έφθασα εδώ από το σπίτι μου, από την Λακωνικήν γην
της Σπάρτης, γιατί μου τα είχε χαρίση ο πατέρας μου ο Μενέλαος μαζί
με άλλην προίκα, γι' αυτό έχω το δικαίωμα να είμαι ελευθερόστομος. Σε
σας λοιπόν αυτά τα λόγια λέγω. Συ όμως, αν και είσαι δούλη και σε
κατέκτησαν ως λάφυρον, θέλεις να διώξης εμέ από το σπίτι μου και να
γίνης κυρία. Και με τα φάρμακά σου έκαμες τον άνδρα μου να με μισήση
και όλη μου η γαλήνη εχάθη. Διότι είναι τρομερά η ψυχή των γυναικών
της Ασίας εις το να βρίσκουν αυτά τα μέσα. Αλλ' απ' αυτά θα σε
εμποδίσω εγώ και εις τίποτε δεν θα σε ωφελήση αυτό το ιερόν της
Νηρηίδος. Ούτε ο βωμός ούτε ο ναός θα σε προστατεύουν, αλλά θ'
αποθάνης. Εάν δε κανείς θεός ή θνητός θέλη να σε σώση, πρέπει πρώτον
να παραιτήσης τας πριν ιδέας σου και να πέσης ταπεινή εις τα πόδια
μου, και να περιποιηθής το σώμα μου και να μου χύνης μέσα από χρυσά
αγγεία δροσερόν νερόν του Αχελώου και να εννοήσης ποίοι είναι εκείνοι
κοντά εις τους οποίους ζης. Διότι αυτά εδώ δεν είναι ούτε του Έκτορος
ούτε του Πριάμου, ούτε έχεις τον χρυσόν που είχες άλλοτε. Εδώ είναι
πόλις Ελληνική. Εις τόσην αναίδειαν έφθασες, δυστυχισμένη, ώστε
ετόλμησες να πάρης άνδρα εκείνον του οποίου ο πατέρας εσκότωσε τον
σύζυγόν σου και έκαμες παιδιά με τον κύριόν σου. Έτσι είσθε σεις όλοι
οι βάρβαροι. Ο πατέρας παίρνει σύζυγον την κόρην του και το παιδί την
μητέρα, και η κόρη τον αδελφόν, οι φίλτατοι δε μεταξύ των
επιβουλεύονται ο ένας τον άλλον και αλληλοσκοτώνονται. Αυτάς τας
συνηθείας έφερες και να τας κρατήσης διά τον εαυτόν σου• μη τας
μεταδώσης δε και εις ημάς. Ημείς δεν θεωρούμεν καλόν ένας άνδρας να
έχη δύο γυναίκας, αλλά και οι δύο σύζυγοι να αποβλέπουν εις ένα
έρωτα, εάν θέλουν να ζουν καλά.

ΧΟΡΟΣ
Ζηλότυπον είναι το φύλον των γυναικών εκ φύσεως, και προ πάντων
δυσμενές, όταν δύο γυναίκες έχουν ένα άνδρα.

ΑΝΔΡΟΜΑΧΗ
Αλλοίμονον! Κακόν είναι εις τους ανθρώπους η νεότης και μάλιστα όταν
δεν την διευθύνη η δικαιοσύνη. Εγώ φοβούμαι μήπως, επειδή είμαι δούλη
σου, με εμποδίση αυτό να ομιλήσω, μολονότι έχω πολλά δίκαια, εξ άλλου
δε, αν κρατήσω την γλώσσαν μου, μήπως βλαφθώ επίσης διά την σιωπήν
μου. Διότι οι μεγαλοφρονούντες δεν ακούουν ευχαρίστως τα λόγια των
υποδεεστέρων. Αλλά δεν θ' αφήσω τον εαυτόν μου να νικηθή από
αδυναμίαν. Αλλά ειπέ μου συ, ω νέα, ποία αίτια θα σε πείσουν τάχα να
διεκδικήσω με σε τα δικαιώματα του νομίμου γάμου; Μήπως άρά γε η
πόλις της Λακεδαίμονος είναι μικροτέρα από την πόλιν των Φρυγών,
μήπως η τύχη μου είναι ανωτέρα της δικής σου, ή μήπως τουλάχιστον
είμαι ελευθέρα; Ή στηριζομένη εις την νεότητα και εις την ωραιότητά
μου και εις το μέγεθος της πατρίδος μου και εις τους φίλους μου θέλω
να καταλάβω αντί σού το σπίτι σου; τι τάχα, μήπως ζητώ να γεννήσω εγώ
αντί σού παιδιά, τα οποία θα είναι και δούλα όπως εγώ και θ' αυξάνουν
την δυστυχίαν μου; Ή άραγε, αν συ δεν γεννήσης παιδιά, θ' ανεχθή η
Φθία να βασιλεύσουν τα δικά μου; Με αγνοούν οι Έλληνες, και διά τον
Έκτορα, και άγνωστος τους είμαι και ούτε γνωρίζουν ότι ήμουν
βασίλισσα των Φρυγών. Δεν είναι λοιπόν τα φάρμακα μου που κάμνουν τον
άνδρα σου να σε αποστρέφεται, αλλά φαίνεται ότι συ δεν γνωρίζεις να
τον περιποιηθής. Διότι αυτό είναι το φίλτρον της γυναικός• όχι η
καλλονή της αλλά τα προτερήματά της ευχαριστούν τους άνδρας. Συ δε,
μόλις ολίγον πειραχθής, ομιλείς με υπερηφάνειαν διά την πατρίδα σου
και περιφρονείς την Σκύρον. Δείχνεις συ τον πλούτον σου μέσα εις τους
πτωχούς και ο Μενέλαος είναι δι' εσέ μεγαλύτερος από τον Αχιλλέα.
Αυτά κάμνουν τον άνδρα σου να σε αποστρέφεται. Πρέπει η γυναίκα, και
αν πάρη άνδρα κακόν, να υπομένη και όχι να συναγωνίζεται μαζί του εις
υπερηφάνειαν. Εάν ήσουν εις την σκεπασμένην με χιόνια Θράκην και
είχες άνδρα βασιλέα, ο οποίος θα εμοιράζετο με πολλάς την κλίνην του,
θα τας εσκότωνες όλας; Και από το αχόρταστον πάθος σου θα ύβριζες
όλας τας γυναίκας; Αυτό είναι αισχρόν αν και ημείς αισθανόμεθα αυτήν
την ασθένειαν περισσότερον από τους άνδρας, εν τούτοις προσπαθούμεν
να την μετριάζωμεν. Ω φίλτατε Έκτωρ, πώς ενθυμούμαι ότι, αν κάποτε η
Κύπρις σου ενέπνεεν αδυναμίαν, εγώ την υπέφερα και πολλάκις έδωκα τον
μαστόν μου εις τα νόθα παιδία σου, διά να μη σε πικράνω. Με αυτήν την
συμπεριφοράν είλκυα προς εμέ τον άνδρα μου. Ενώ συ φοβείσαι μην
εγγίση έστω και μια σταλαγματιά δρόσου τον άνδρα σου. Πρόσεξε μήπως
περάσης εις το πάθος προς τον άνδρα ακόμη εκείνην που σ' εγέννησε. Τα
παιδιά των κακών μητέρων, αν έχουν νουν, πρέπει ν' αποφεύγουν, τα
καμώματα των μητέρων των.

ΧΟΡΟΣ
Δέσποινα, όσον είναι δυνατόν, προσπάθησε να συμφιλιωθής μαζί της.

ΕΡΜΙΟΝΗ
Πώς; κάνεις την φρόνιμην με τα λόγια σου, και με κατηγορείς εμένα ως
μη σώφρονα;

ΑΝΔΡΟΜΑΧΗ
Αυτό δεν φαίνεται τουλάχιστον από τα λόγια που είπες.

ΕΡΜΙΟΝΗ
Η σκέψις σου ας μη γίνη ιδική μου σκέψις.

ΑΝΔΡΟΜΑΧΗ
Είσαι νέα και όμως ομιλείς περί αισχρών.

ΕΡΜΙΟΝΗ
Συ δεν τα λέγεις, αλλά όσον ημπορείς τα κάνεις.

ΑΝΔΡΟΜΑΧΗ
Δεν ημπορείς να υποφέρης με σιωπήν όσα σου εμπνέει ο έρως σου;

ΕΡΜΙΟΝΗ
Μήπως αυτά δεν είναι πάντοτε η πρώτη σκέψις της γυναικός;

ΑΝΔΡΟΜΑΧΗ
Όταν τα μεταχειρίζεται, καλά. Ειδεμή είναι αισχρά.

ΕΡΜΙΟΝΗ
Εις την πόλιν που κατοικούμεν δεν έχομεν τους νόμους των βαρβάρων.

ΑΝΔΡΟΜΑΧΗ
Κ' εκεί θεωρούνται κακά όσα κακά είναι κ' εδώ.

ΕΡΜΙΟΝΗ
Σοφή είσαι, σοφή. Αλλ' όμως πρέπει ν' αποθάνης.

ΑΝΔΡΟΜΑΧΗ
Βλέπεις πώς σε κυττάζει το άγαλμα της Θέτιδος;

ΕΡΜΙΟΝΗ
Μισεί η θεά την πατρίδα σου εξ αιτίας του φόνου του Αχιλλέως.

ΑΝΔΡΟΜΑΧΗ
Η Ελένη ήτο η αιτία του φόνου του, η μητέρα σου, όχι εγώ.

ΕΡΜΙΟΝΗ
Θα σπρώξης ακόμη περισσότερον τας ύβρεις σου εναντίον μου;

ΑΝΔΡΟΜΑΧΗ
Ιδού, σιωπώ και ράβω το στόμα μου.

ΕΡΜΙΟΝΗ
Απάντησε εις εκείνο διά το οποίον ήλθα.

ΑΝΔΡΟΜΑΧΗ
Σου απαντώ ότι δεν έχεις νουν όσον πρέπει.

ΕΡΜΙΟΝΗ
θα φύγης από αυτό το αγνόν τέμενος της θαλασσίας θεάς;

ΑΝΔΡΟΜΑΧΗ
Νεκρά βεβαίως. Εάν όμως δεν αποθάνω, δεν θα το αφήσω
ποτέ.

ΕΡΜΙΟΝΗ
Αυτό είναι πλέον αποφασισμένον και δεν θα περιμείνω την επιστροφήν
του συζύγου μου.

ΑΝΔΡΟΜΑΧΗ
Ούτε εγώ όμως έως τότε θα παραδοθώ εις σε.

ΕΡΜΙΟΝΗ
θα βάλω φωτιά και θα σ' αναγκάσω χωρίς να ανησυχήσω προς χάριν σου.

ΑΝΔΡΟΜΑΧΗ
Άναψε λοιπόν την φωτιά• οι θεοί θα τα ιδούν αυτά.

ΕΡΜΙΟΝΗ
Και εις το σώμα σου θα προξενήσω τους πόνους που φέρνουν τα τρομερά
τραύματα.

ΑΝΔΡΟΜΑΧΗ
Σφάξε με, χύσε το αίμα μου εις τον βωμόν της θεάς. Εκείνη θα σε
τιμωρήση.

ΕΡΜΙΟΝΗ
Ω γέννημα βάρβαρον και ω σκληρόν θράσος, περιφρονείς τον θάνατον;
Αλλά εγώ έχω το μέσον να σε κάμω ν' αφήσης με την θέλησίν σου το
μέρος αυτό. Έχω τον τρόπον να σε πείσω. Αλλ' ας κρατήσω τα λόγια μου,
να γίνουν γρήγορα πράγμα. Κάθησαι καλά εδώ• αλλά και αν με μολύβι
είσαι κολλημένη εις το έδαφος, πάλιν εγώ θα σε εκτοπίσω, πριν να έλθη
ο υιός του Αχιλλέως, εις τον οποίον έχεις τόσην πεποίθησιν.

ΑΝΔΡΟΜΑΧΗ
Έχω πεποίθησιν. Παράξενον! Κατά των ερπετών και των θηρίων οι θεοί
έδωκαν εις τους ανθρώπους φάρμακα. Κανείς όμως δεν ευρήκε ποτέ
φάρμακον εναντίον της κακής γυναικός, η οποία και από την έχιδναν και
από την φωτιάν είναι τρομερωτέρα. Τόσον κακόν είμεθα ημείς διά τους
ανθρώπους.

ΧΟΡΟΣ
Βεβαίως μεγάλων κακών υπήρξεν αιτία ο υιός του Διός και της Μαίας,
όταν ήλθεν εις το δάσος της Ίδης οδηγών το λαμπρόν άρμα των τριών
θεών, ωπλισμένον διά την ολεθρίαν έριδα της καλλονής προς ένα νεαρόν
ποιμένα, ο οποίος εκάθητο μόνος του εις τας ερήμους επαύλεις και τους
σταθμούς. Όταν ήλθαν αι θεαί εις το πυκνόν δάσος, πρώτον έλουσαν τα
ωραία σώματα εις το ρεύμα των ορεινών πηγών και έπειτα επήγαν εις τον
υιόν του Πριάμου, απευθύνουσαι η μία προς την άλλην λόγια
προσβλητικά. Αλλά η Κύπρις ενίκησε με τα δόλια λόγια της τα οποία
τέρπουν, υπήρξαν όμως πικρά διά την δυστυχισμένην πόλιν της Τροίας.
Είθε να έρριχνεν οπίσω της το κακόν εκείνη που εγέννησεν άλλοτε τον
Πάριν πριν κατοικήση τας υπωρείας της Ίδης, όταν εφώναζεν η
Κασσάνδρα, καθισμένη κοντά εις την προφητικήν δάφνην, ότι έπρεπε να
φονευθή, διότι έμελλε να γεννήση την δυστυχίαν της μεγάλης πόλεως του
Πριάμου. Προς ποίον δεν ήλθε; Ποίον από τους δημογέροντας δεν
παρεκάλεσε να φονεύση το βρέφος;

Εάν την ήκουαν, ούτε αι άλλαι γυναίκες της Τροίας θα εγίνοντο δούλαι,
ούτε συ ως δούλη θα ήσουν πλησίον εις τους τυράννους. Και η από όλην
την Ελλάδα εκστρατεύσασα νεολαία δεν θα ηγωνίζετο δέκα χρόνια έξω από
τα τείχη της Τροίας, ούτε τόσαι σύζυγοι θα έμεναν έρημοι, ούτε τόσοι
γέροντες ορφανοί από παιδιά.

Α Υ Λ Α I Α




ΠΡΑΞΙΣ Β'.




ΣΚΗΝΗ Α'.



ΜΕΝΕΛΑΟΣ — ΑΝΔΡΟΜΑΧΗ

ΜΕΝΕΛΑΟΣ
Έρχομαι, αφού ανεκάλυψα το παιδί σου, το οποίον κρυφά από την
θυγατέρα μου έστειλες εις άλλο σπίτι. Επίστευες ότι εσέ μεν θα σώση
αυτή η θεά, το παιδί σου δε εκείνοι που το έκρυψαν. Αλλ' απεδείχθης
ολιγώτερον έξυπνη από τον Μενέλαον. Αν δεν φύγης από αυτόν τον τόπον,
θα φονεύσωμεν αυτό αντί σου. Σκέψου λοιπόν αυτό, ποίον εκ των δύο
θέλεις, ν' αποθάνης συ, ή να χαθή αυτό, εξ αιτίας σου, δι' όσα έκαμες
συ εναντίον της κόρης μου.

ΑΝΔΡΟΜΑΧΗ
Ω φήμη, φήμη, μυρίους θανάτους, οι όποιοι δεν αξίζουν τίποτε, έκαμες
να φαίνωνται μεγάλοι. Εγώ θεωρώ ευτυχείς εκείνους, των οποίων η φήμη
στηρίζεται εις την αλήθειαν. Εκείνους όμως, οι οποίοι στηρίζονται εις
το ψεύδος, δεν θεωρώ ότι έχουν άλλην αξίαν παρά μόνον ότι οφείλουν
την φήμην των εις την τύχην. Συ λοιπόν είσαι, που αρχηγός των
εκλεκτών Ελλήνων αφήρεσες άλλοτε την Τροίαν από τον Πρίαμον, μολονότι
είσαι τόσον άνανδρος; Συ, ο οποίος πεισθείς εις τα λόγια της κόρης
σου, που είναι παιδί ακόμη, τόσον υπερηφανεύεσαι και καταδέχεσαι να
πολεμής μίαν δυστυχισμένην δούλην γυναίκα; Δεν σ' ευρίσκω ούτε σε
άξιον της Τροίας ούτε την Τροίαν άξιάν σου. Όσοι λοιπόν φαίνονται
λαμπροί, είναι μόνον απ' έξω, από μέσα όμως είναι ίσοι με τους
κοινούς ανθρώπους και μόνον κατά τα πλούτη διαφέρουν, διότι αυτά τους
δίδουν δύναμιν. Μενέλαε, ας τελειώσωμεν αυτήν την ομιλίαν. Εάν χαθώ
διά την κόρην σου, πώς εκείνη θ' αποφύγη την τιμωρίαν διά το αίμα που
θα χυθή; Και συ ακόμη εις τα μάτια των πολλών θα είσαι συνεργός αυτού
του φόνου, διά το μέρος που έλαβες εις αυτόν. Αν εγώ σωθώ από τον
θάνατον, φονεύσης δε το παιδί μου, πώς θ' ανεχθή εύκολα τον θάνατον
του ο πατέρας του; Αυτόν δεν τον εθεώρησεν άνανδρον η Τροία, όπως σε.
Εκείνος, θα κάμη ό,τι πρέπει και θα φανή ότι κάμνει άξια του Πηλέως
και του πατρός του Αχιλλέως. Θα διώξη λοιπόν την κόρην σου από το
σπίτι, όταν δε συ θέλησης να την δώσης εις άλλον άνδρα, τι θα του
είπης; ότι τάχα τον άφησε, φρόνιμη αυτή, και έφυγε, επειδή ήτο κακός
σύζυγος; Αλλά αυτό θα είναι ψεύδος. Ή θα την κρατήσης εις το σπίτι
σου να γηράση ανύπανδρος; Ω, δυστυχισμένε, δεν βλέπεις πόση κακή θα
είναι η συνέπεια! Πόσα δεν θα επροτιμούσες να πάθη η κόρη σου από
αντιζήλους παρά όσα εγώ σου λέγω; Δεν πρέπει διά μικρά πράγματα να
προκαλή κανείς μεγάλας δυστυχίας, ουδέ αν αι γυναίκες είμεθα όντα
τόσον κακά, οι άνδρες να εξομοιούνται με ημάς κατά την φύσιν. Εγώ, αν
μετεχειρίσθην φάρμακα, διά να κάμω στείραν την θυγατέρα σου, όπως
αυτή λέγει, με την θέλησίν μου και όχι διά της βίας, θ' αφήσω τον
βωμόν αυτόν και θα υποβληθώ εις την κρίσιν του γαμβρού σου. Διότι και
αυτόν δεν βλάπτω ολιγώτερον, αν τον καταδικάζω να μείνη χωρίς παιδιά.
Εγώ αυτά έχω να είπω διά τον εαυτόν μου. Όσον αφορά εσέ, ένα μόνον
παρατηρώ. Ότι διά γυναικείαν έριδα κατέστρεψες και την δυστυχισμένην
πόλιν της Τροίας.

ΧΟΡΟΣ
Ομίλησες προς άνδρας με περισσοτέραν τόλμη από όση αρμόζει εις
γυναίκας και ελησμόνησες την φρόνησιν.

ΜΕΝΕΛΑΟΣ
Αυτή είναι νίκη μικρή και όχι άξια της βασιλείας μου και, όπως
λέγεις, της Ελλάδος. Μάθε όμως ότι εκείνο που χρειάζεται κανείς, του
είναι μεγαλύτερον από την άλωσιν της Τροίας. Εγώ θα βοηθήσω την κόρην
μου, διότι είναι μεγάλη προσβολή να διωχθή από την συζυγικήν κλίνην.
Όλα τα άλλα, τα οποία ημπορεί να πάθη μία γυναίκα είναι ολιγώτερα• το
να χάνη όμως τον άνδρα της είναι ως να χάνη την ζωήν της. Ο σύζυγος
της κόρης μου έχει το δικαίωμα να διατάσση τους δούλους μου, όπως η
κόρη μου και εγώ να διατάσσωμεν τους ιδικούς του. Διότι μεταξύ φίλων,
οι οποίοι είναι πραγματικοί φίλοι, δεν υπάρχει τίποτε ιδιαίτερον,
αλλά όλα είναι κοινά. Αν λοιπόν, όταν λείπη εκείνος, δεν φροντίσω εγώ
διά τα συμφέροντά του, είμαι άνθρωπος φαύλος και όχι φρόνιμος. Αλλά
άφησε πλέον τον ναόν αυτής της θεάς, διότι, αν αποθάνης συ, αυτό το
παιδί σώζεται από τον θάνατον. Αν όμως συ δεν θέλης ν' αποθάνης, θα
φονεύσω αυτό. Ένας από τους δύο σας είναι ανάγκη να αφήση την ζωήν.

ΑΝΔΡΟΜΑΧΗ
Αλλοίμονον, ποίαν πικράν εκλογήν ζωής μου προτείνεις! Και αν εκλέξω
θα είμαι αθλία και αν δεν εκλέξω γίνομαι δυστυχής. Ω συ, που χάριν
μικράς αιτίας, μεγάλα κάμνεις, άκουσε με. Διά ποίαν αιτίαν ζητείς τον
θάνατον μου; Ποίαν πόλιν επρόδωσα, ποίον από τα παιδιά σου εσκότωσα,
πού έβαλα πυρκαϊάν; Διά της βίας εκοιμήθην με τον κύριόν μου και
φονεύεις εμέ αντί εκείνου ο οποίος είναι η αιτία; Αφήνεις την αρχήν
και φέρεσαι εναντίον του αποτελέσματος; Ω, τι δυστυχία είναι αυτή!
Δυστυχισμένη μου πατρίς, πόσα υποφέρω! Τί ανάγκη ήτο να γεννήσω, διά
να προσθέσω και άλλο βάρος διπλούν εις τα βάρη μου; Ποία ευχαρίστησις
υπάρχει εις την ζωήν μου, και τι, ποίας δυστυχίας να κυττάξω, τας
περασμένας ή τας παρούσας; Μήπως δεν είδα την σφαγήν του Έκτορος
δεμένου εις το άρμα, και το Ίλιον οικτρώς πυρπολούμενον, εγώ δε η
ιδία δεν εισήλθα ως δούλη εις τα πλοία των Αργείων, συρομένη από τα
μαλλιά; Όταν έφθασα εις την Φθίαν, μου εδόθη σύζυγος ο φονεύς του
Έκτορος. Διατί όμως να κλαίω δι' αυτάς τας παλαιάς δυστυχίας και δεν
συλλογίζομαι τα κακά που έχω εμπρός μου; Ένα παιδί μου έμενε, φως της
ζωής μου, και αυτό θα μου το σκοτώσουν τώρα, διότι το θέλουν. Αλλά
όχι, δεν θα γίνη αυτό διά να σώσω εγώ την αθλίαν μου ζωήν, διότι το
να σωθή αυτό, είναι η μόνη μου ελπίς, εις εμέ δε θα είναι
αίσχος να μη χαθώ προς χάριν του παιδιού μου. Ιδού λοιπόν αφήνω τον
βωμόν και παραδίδομαι εις τα χέρια σας. Σφάξατέ με, φονεύσατέ με,
δέσατέ με, κρεμάσατέ με από τον λαιμόν. Ω, παιδί μου, εγώ η μητέρα
σου καταβαίνω εις τον Άδην, διά να μη πεθάνης συ! Αν δε σωθής από τον
θάνατον, ενθημήσου την μητέρα σου, πόσα υπέφερε κ' εχάθη. Και, όταν
σε φιλή ο πατέρας σου, αγκάλιασέ τον και με δάκρυα ειπέ του τι έκαμα.
Όλων των ανθρώπων η ζωή των είναι τα παιδιά των. Εκείνος που θα με
κατηγορήση, διότι είναι άπειρος από παιδιά, βεβαίως ολιγώτερον πονεί,
και δυστυχών είναι πάλιν ευτυχής.

ΧΟΡΟΣ
Τα λόγια της μας συνεκίνησαν• διότι τα δυστυχήματα των ανθρώπων, και
ξένοι αν είναι, μας προξενούν λύπην, Συ, Μενέλαε, έπρεπε να
συμφιλιώσης αυτήν με την κόρην σου, διά ν' απαλλαχθή και αυτή από τα
δυστυχήματα της.

ΜΕΝΕΛΑΟΣ (προς τους ακολούθους του)
Δούλοι, πάρετέ μου την αυτήν και δέσατε της τα χέρια. Διότι δεν
πρόκειται ν' ακούση ευχάριστα λόγια. Εγώ, διά ν' αφήσης τον άγιον
βωμόν της θεάς, σε ηπείλησα με τον θάνατον αυτού του παιδιού και σε
ηνάγκασα να έλθης εις τα χέρια μου, διά να σε σκοτώσω. Και αυτά μεν
μάθε ότι είναι αποφασισμένα δι' εσέ. Ότι όμως αφορά εις αυτό το παιδί
θα το αποφασίση η κόρη μου, αν θέλη να το σκοτώση, ή όχι. Πήγαινε
τώρα εις τανάκτορα, διά να μάθης, δούλη εσύ, να υβρίζης τους
ελευθέρους.

ΑΝΔΡΟΜΑΧΗ
Αλλοίμονον, με ηπάτησες, με δόλον μ' έπεισες!

ΜΕΝΕΛΑΟΣ
Δεν το αρνούμαι, το διακηρύττω φανερά εις όλους.

ΑΝΔΡΟΜΑΧΗ
Αυτή είναι η σοφία που θαυμάζουν εις τον Ευρώταν;

ΜΕΝΕΛΑΟΣ
Και εις την Τροίαν επίσης εκδικούνται εκείνους που υβρίζουν.

ΑΝΔΡΟΜΑΧΗ
Τα δε θεία δεν τα νομίζεις θεία, και δεν σου φαίνεται ότι θα δώσης
λόγον;

ΜΕΝΕΛΑΟΣ
Όταν έλθη ο καιρός, θα τα υποστώ. Αλλά εσέ θα σε φονεύσω.

ΑΝΔΡΟΜΑΧΗ
Και αυτό το παιδί θα το αποσπάσης από την [τα] αγκάλην της μητέρας
του;

ΜΕΝΕΛΑΟΣ
Βεβαίως όχι• αν θέλη όμως η κόρη μου, θα της το δώσω να το φονεύση.

ΑΝΔΡΟΜΑΧΗ
Αλλοίμονον! Πώς να σε κλάψω, παιδί μου!

ΜΕΝΕΛΑΟΣ
Βεβαίως και αυτό δεν ημπορεί να έχη πολλάς ελπίδας.

ΑΝΔΡΟΜΑΧΗ
Ω μισητότεροι όλων των ανθρώπων, κάτοικοι της Σπάρτης, δόλιοι εις τας
σκέψεις σας, βασιλείς του ψεύδους, μηχανορράφοι των κακών, που δεν
σκέπτεσθε τίποτε ίσιον και τίμιον αλλά περίπλοκα μόνον, αδικία είναι
να ευτυχήτε εις την Ελλάδα. Ποίον έγκλημα σάς είναι άγνωστον; Δεν
είναι πυκνοί οι φόνοι σας; Δεν είσθε αισχροκερδείς; Δεν συλλαμβάνεσθε
διαρκώς ότι άλλα λέγετε με την γλώσσαν και άλλα σκέπτεσθε; Δυστυχία
εις σας! Δι' εμέ ο θάνατος δεν είναι τόσον τρομερός, όσον νομίζεις.
Διότι εγώ εχάθηκα από την ημέραν που κατελήφθη η Τροία και εφονεύθη ο
γενναίος σύζυγός μου, ο οποίος πολλάκις σ' έκαμε να τρέχης από την
ξηράν, όπου ήσουν εις τα πλοία ναύτης. Τώρα φαίνεσαι γενναίος μαχητής
εναντίον μιας γυναικός και με φονεύεις. Κτύπησέ με, διότι ποτέ δεν θα
κολακεύσω σε και την κόρην σου. Αν συ ήσουν μεγάλος εις την Σπάρτην,
κ' εγώ όμως ήμουν εις την Τροίαν. Αν δε εγώ δυστυχώ τώρα, μην
υπερηφανεύεσαι και σε θα εύρη με την σειράν σου η δυστυχία.

(Απάγεται από τους δούλους. Ο Μενέλαος εξέρχεται με τους ακολούθους).



ΣΚΗΝΗ Β'.



ΧΟΡΟΣ
Ποτέ δεν θα επαινέσω εκείνον τον άνθρωπον, ο οποίος έχει δύο γυναίκας
και παιδιά από δύο μητέρας, διότι αυτό φέρει διενέξεις εις την
οικογένειαν και πικράν λύπην. Είθε ο ιδικός μου σύζυγος ν' αρκήται
εις εμέ μίαν γυναίκα και να μη φέρη αντίζηλον εις το νυμφικόν μας
κρεββάτι. Και η πόλις δύο άρχοντας δεν υποφέρει ευκολώτερα από τον
ένα, διότι επάνω εις το ένα βάρος προστίθεται άλλο, και γίνεται
αφορμή να στασιάζουν οι πολίται. Ακόμη και εις τους ποιητάς αι Μούσαι
αγαπούν να γεννούν διχονοίας, όταν δύο με επιμέλειαν συνθέτουν τον
ίδιον ύμνον. Όταν δε γοργαί πνοαί άνεμου σπρώχνουν τα πλοία, δύο
γνώμαι των πηδαλιούχων και πυκνόν πλήθος σοφών δεν αξίζουν όσον ένας
άνθρωπος, ολιγώτερον ειδήμων αλλ' απόλυτος κύριος. Έτσι η εξουσία και
εις τας οικογενείας και εις τας πόλεις είναι αναγκαία, όταν θέλη
κανείς να μην αφήση να του φύγη μία ευκαιρία. Το αποδεικνύει η
Λάκαινα, η κόρη του στρατηλάτου Μενελάου, η οποία έφερε την φωτιάν
εις μίαν οικογένειαν, γίνεται δε αιτία να φονευθή τώρα η δυστυχισμένη
κόρη της Τροίας μαζί με το παιδί της. Άθεοι, άνομοι, εναντίον της
φύσεως είναι ο φθόνος. Συ δε, ω δέσποινα, θα μετανοήσεις κάποτε δι'
όσα κάμνεις τώρα. Αλλά βλέπω να προχωρά προς τανάκτορα το ζεύγος το
οποίον είναι τόσον στενά συνδεδεμένον με μίαν απόλαυσιν θανατικών. Ω
δυστυχισμένη γυναίκα και συ άμοιρο παιδί, που πεθαίνεις, διά να
πληρώσης τον γάμον της μητέρας σου, ενώ είσαι αθώον συ και τίποτε
κακόν δεν έκαμες εις τους βασιλείς!



ΣΚΗΝΗ Γ'.



ΧΟΡΟΣ — ΑΝΔΡΟΜΑΧΗ — ΜΟΛΟΣΣΟΣ

ΑΝΔΡΟΜΑΧΗ
Ιδού εγώ με αρματωμένα τα χέρια από τους βρόχους κατεβαίνω εις τον
κάτω κόσμον.

ΜΟΛΟΣΣΟΣ
Αα, μητέρα μου, μητέρα μου, κ' εγώ κατεβαίνω μαζί σου κάτω από τα
φτερά σου.

ΑΝΔΡΟΜΑΧΗ
Θύμα της σφαγής. Ω, βασιλείς της Φθίας!

ΜΟΛΟΣΣΟΣ
Ω, πατέρα, έλα να μας βοηθήσης!

ΑΝΔΡΟΜΑΧΗ
Ω, αγαπημένο μου παιδί, θα κοιμηθής μέσα εις την γην εις το στήθος
της δυστυχισμένης μητέρας σου νεκρόν και συ κάτω από το χώμα κοντά
εις την νεκράν!

ΜΟΛΟΣΣΟΣ
Ω, αλλοίμονον, τι θα μου κάμουν κ' εμένα και εις εσένα, μητέρα!

ΜΕΝΕΛΑΟΣ
Πηγαίνετε εις τον Άδην, διότι ήλθατε από εχθρικήν πόλιν. Πεθαίνετε
και οι δύο από διπλήν απόλαυσιν. Συ μεν φονεύεσαι με την ιδικήν μου
απόφασιν, το δε παιδί αυτό κατ' απόφασιν της Ερμιόνης. Μεγάλη
αφροσύνη είναι ο εχθρός να φείδεται του εχθρού του, όταν ημπορή να
τον φονεύση και ν' απαλλάξη από αυτόν την οικίαν.

ΑΝΔΡΟΜΑΧΗ
Ω, σύζυγε μου, υιέ του Πριάμου, διατί να μην έχω το χέρι σου και το
δόρυ σου να με βοηθήσουν!

ΜΟΛΟΣΣΟΣ
Ω, αλλοίμονον, με τι μαγικόν τραγούδι να σωθώ από τον θάνατον!

ΑΝΔΡΟΜΑΧΗ
Πέσε εις τα πόδια του δεσπότου σου, παιδί μου, και παρακάλεσέ τον.

ΜΟΛΟΣΣΟΣ
Ω, αγαπητέ μου, μη με παραδώσης εις τον θάνατον!

ΑΝΔΡΟΜΑΧΗ
Αναλύομαι εις δάκρυα, αι κόραι μου στάζουν διαρκώς όπως η πηγή, η
οποία τρέχει από βράχον ανήλιον.

ΜΟΛΟΣΣΟΣ
Ω, αλλοίμονόν μου, πως να σωθώ από αυτήν την δυστυχίαν!

ΜΕΝΕΛΑΟΣ
Τι πέφτεις εις τα πόδια μου και με παρακαλείς, όπως το κύμα εις τον
βράχον της θαλάσσης; Εγώ είμαι ο προστάτης της ιδικής μου
οικογενείας, δι' εσέ όμως δεν αισθάνομαι καμμίαν αγάπην, διότι πολύ
από την ζωήν μου κατηνάλωσα, διά να γίνω κύριος της Τροίας και της
μητέρας σου. Αφού έχεις την απόλαυσιν να είσαι παιδί της, θα κατέβης
μαζί της εις τον Άδην.

ΧΟΡΟΣ
Ιδού ότι έρχεται προς τα εδώ ο γέρων Πηλεύς σπεύδων με το γεροντικόν
του βήμα.



ΣΚΗΝΗ Γ'.



ΟΙ ΑΥΤΟΙ—ΠΗΛΕΥΣ


ΠΗΛΕΥΣ
Σας ερωτώ, ω γυναίκες, καθώς και αυτόν, ο οποίος είναι έτοιμος διά
σφαγήν τι συμβαίνει, και διατί; Ποία η αιτία της ταραχής εις τα
ανάκτορα; Τι σημαίνει αυτή η εκτέλεσις χωρίς δίκην; Στάσου, Μενέλαε.
Μη σπεύδης να εκτελέσης χωρίς δίκην. (Προς τον δούλον). Συ, οδήγησε
με γρηγορώτερα. Διότι μου φαίνεται ότι δεν επιτρέπεται αργοπορία,
αλλά τώρα παρά ποτέ άλλοτε θα ηυχόμην να είχα νεανικήν δύναμιν. Και
πρώτον μεν προς αυτούς ας διευθύνωμεν ευνοϊκόν άνεμον, όπως εκείνον
που φουσκώνει τα πανιά των πλοίων. Ειπέ μου συ, ποία δίκη απεφάσισε
να σου δέσουν τα χέρια και να σε οδηγήσουν εδώ με το παιδί σου;
Φέρεσαι προς το θάνατον ως προβατίνα με το αρνί της, ενώ εγώ δεν
είμαι παρών ούτε ο σύζυγος σου.

ΑΝΔΡΟΜΑΧΗ
Καθώς βλέπεις, ω γέρον, αυτοί με οδηγούν να αποθάνω μαζί με το παιδί
μου. Τι κάθομαι όμως και σου λέγω, ενώ τα γνωρίζεις; Εγώ δεν σου
έστειλα ένα αλλά πολλούς αγγελιοφόρους, από την ανυπομονησίαν μου.
Βεβαίως θα ήκουσες την διχόνοιαν, η οποία εγεννήθη εις την
οικογένειαν ένεκα της κόρης αυτού, και διά την οποίαν εγώ πεθαίνω
τώρα. Και τώρα με απέσπασαν από τον βωμόν της Θέτιδος, η οποία σου
εγέννησε τον ευγενή σου υιόν και την οποίαν τόσον σέβεσαι, συ, χωρίς
να με δικάσουν εις δίκην ουδέ να περιμένουν να επιστρέψουν οι ιδικοί
μου, και επειδή γνωρίζουν την ερημίαν μου και αυτού τού παιδιού, το
οποίον δεν πταίει εις τίποτε, πηγαίνουν να το φονεύσουν μαζί με εμέ
την δυστυχισμένην. Σε εξορκίζω, ω γέρον, και σε ικετεύω πεσμένη εις
τα πόδια σου—διότι δεν μου επιτρέπεται με το χέρι μου να εγγίσω το
αγαπημένον σου πρόσωπον—σώσε μας, διά το όνομα των θεών. Άλλως θα
αποθάνωμεν και αυτό θα είναι δυστυχία μεν δι' ημάς, αίσχος δε διά
σας.

ΠΗΛΕΥΣ
Σας διατάσσω να λύσετε τα δεσμά, πριν κανείς σας μετανοήση, και ν'
αφήσετε ελεύθερα τα χέρια της.

ΜΕΝΕΛΑΟΣ
Το απαγορεύω όμως εγώ, ο οποίος εδώ δεν είμαι κατώτερός σου, και έχω
περισσότερα δικαιώματα από σε εις αυτήν την γυναίκα.

ΠΗΛΕΥΣ
Πώς; ήλθες εδώ να γίνης κύριος του οίκου μου; Δεν σε φθάνει ότι είσαι
κύριος της Σπάρτης;

ΜΕΝΕΛΑΟΣ
Εγώ την έλαβα αιχμάλωτον εις την Τροίαν.

ΠΗΛΕΥΣ
Ο υιός του υιού μου όμως την επήρε βραβείον της νίκης.

ΜΕΝΕΛΑΟΣ
Δεν είναι ιδικόν μου ό,τι ανήκει εις αυτόν, όπως ιδικόν του ό,τι
ανήκει εις εμέ;

ΠΗΛΕΥΣ
Βεβαίως, αλλά όταν πρόκειται να το μεταχειρισθής καλά. Όχι όμως όταν
πρόκειται και να κακομεταχειρισθής και να φονεύσης διά της βίας.

ΜΕΝΕΛΑΟΣ
Δεν θα την αποσπάσης ποτέ αυτήν από τα χέρια μου.

ΠΗΛΕΥΣ
Με αυτό το σκήπτρον θα σου ματώσω το κεφάλι.

ΜΕΝΕΛΑΟΣ
Άγγιξε με και έλα πλησίον διά να μάθης...

ΠΗΛΕΥΣ
Ω χειρότερε από τους κακούς, σου επιτρέπεται να ομιλής μεταξύ των
ανδρών, και να υπολογίζεσαι μεταξύ αυτών συ, του οποίου την γυναίκα
ετόλμησε να κλέψη ένας από την Φρυγίαν; Συ, ο οποίος άφησες οπίσω σου
τανάκτορα αφύλακτα και χωρίς φρουράν ως να είχες γυναίκα φρόνιμην,
ενώ είχες την χειροτέραν όλων των γυναικών; Και αν ήθελε δε, πώς θα
έμενε φρόνιμη Σπαρτιάτις κόρη; Δεν γνωρίζομεν ότι αφήνουσαι την
πατρικήν οικίαν πηγαίνουν με τους νέους εις τας παλαίστρας και εις
τον δρόμον, με γυμνούς τους μηρούς και κοντά τα φορέματα; Ποίοι
άνθρωποι φρόνιμοι θα το ηνείχοντο αυτό; Και έπειτα πρέπει να θαυμάζη
κανείς διατί δεν είναι αι γυναίκες σας σεμναί; Δι' αυτά πρέπει να
ερωτήσης την Ελένην, η οποία αφήσασα το σπίτι του συζύγου της έφυγε
με ένα νέον άνδρα, εις ξένην γην. Και έπειτα προς χάριν εκείνης εσύ,
συναθροίσας τόσον στρατόν των Ελλήνων, τον ωδήγησες εις το Ίλιον. Ενώ
έπρεπεν, αφ'ού την εγνώριζες καλά, όχι μόνον να μη ζητήσης να την
πάρης οπίσω, αλλά να την αφήσης να μένη εκεί και να την πληρώνης, διά
να μη επιστρέψη ποτέ εις το σπίτι σου. Αλλ' αυτό δεν ήλθεν εις τον
νουν σου. Αλλά πολλάς ψυχάς γενναίας έστειλες εις τον Άδην και άφησες
γραίας χωρίς παιδιά, και από γέροντας πατέρας αφήρεσες τα γενναία
παιδιά. Μεταξύ αυτών είμαι κ' εγώ ο δυστυχής, σε βλέπω δε τώρα
δεσπότην μολυσμένον από τον φόνον του Αχιλλέως. Συ μόνος ήλθες από
την Τροίαν χωρίς καν να πληγωθής, και έφερες οπίσω τα μεγαλοπρεπή
όπλα σου μέσα εις χρυσάς θήκας, όμοια όπως ήσαν όταν τα επήγες. Εγώ
επανειλημμένως το είπα εις τον Αχιλλέα, μήτε με σε να συγγενεύση μήτε
να δεχθή εις το σπίτι του την κόρην μιας κακής γυναικός, διότι αι
θυγατέρες επαναλαμβάνουν τα αίσχη των μητέρων. Και σεις όλοι όσοι
πρόκειται να νυμφευθήτε, προσέξετε η σύζυγος που θα πάρετε να είναι
κόρη καλής μητέρας. Μήπως εις όλα αυτά δεν προσέθεσες και αυτό το
έγκλημα, συστήσας εις τον αδελφόν σου να θυσιάση την κόρην του; Τόσον
εφοβήθης μήπως δεν πάρης οπίσω την κακήν εκείνην γυναίκα; Όταν δε
κατέλαβες την Τροίαν — διότι πρέπει να έλθω και εις αυτά τα άθλα σου
— δεν εσκότωσες την γυναίκα αυτήν, όταν ήλθεν εις τα χέρια σου. Αλλά
μόλις σου έδειξε το στήθος της έρριψες το ξίφος, και εδέχθης να σε
φιλήση εκείνη που σ' επρόδωκε• τόσον σου ήτον αδύνατον ναντισταθής
εις την Αφροδίτην, ω ανανδρότατε συ. Και έπειτα έρχεσαι εις το σπίτι
των παιδιών μου και κάμνεις τον κύριον, ενώ ο υιός μου λείπει, και
φονεύεις ατίμως μίαν δυστυχισμένης γυναίκα, και ένα παιδί, το οποίον,
και τρεις φορές νόθον αν ήτο, θα κάμη και σε και την κόρην σου να
κλάψετε. Διότι, όπως πολλάκις η λεπτή γη νικά εις την καλλιέργειαν
την βαθείαν, έτσι και πολλοί νόθοι είναι καλλίτεροι των γνησίων. Πάρε
τώρα την κόρην σου και πήγαινε• είναι καλλίτερον εις τους ανθρώπους
να έχουν πτωχόν αλλά τίμιον γαμβρόν και φίλον παρά πλούσιον και
κακόν. Συ δεν αξίζεις τίποτε.

ΧΟΡΟΣ
Από μικράν αφορμήν μεγάλην φιλονεικίαν γεννά η γλώσσα των ανθρώπων.
Διά τούτο και οι φρόνιμοι άνθρωποι προσέχουν να μην έλθουν εις
φιλονεικίαν με τους φίλους των.

ΜΕΝΕΛΑΟΣ
Τι να ειπή κανείς διά τους γέροντας, οι οποίοι φημίζονται ως σοφοί
και δι' εκείνους όπου μεταξύ των Ελλήνων θεωρούνται ότι έχουν κρίσιν,
αφού συ ο Πηλεύς, υιός ενδόξου πατρός, συγγενεύσας μαζί μου, λέγεις
λόγια ατιμωτικά και δι' εσέ και υβριστικά δι' ημάς; Και αυτά χάριν
μιας γυναικός βαρβάρου, την οποίαν έπρεπε να την διώξης πέραν του
Νείλου και πέραν του Φάσιος, διά παντός, αφ' ου είναι από την Ασίαν,
όπου τόσοι Έλληνες έπεσαν νεκροί, και είναι συνένοχος εις τον φόνον
του υιού σου; Διότι ο Πάρις, ο οποίος εσκότωσε τον Αχιλλέα, ήτο
αδελφός του Έκτορος, αυτή δε είναι σύζυγος του Έκτορος. Και όμως συ
κατοικείς μαζί της, κάτω από την ιδίαν στέγην, και την ανέχεσαι να
τρώγη εις το ίδιον μ' εσέ τραπέζι, και την αφήνεις να γεννά εις το
σπίτι σου παιδιά, τα οποία είναι εχθροί; Και τώρα που εγώ, φροντίζων
και δι' εσέ και δι' εμέ, θέλω να την σκοτώσω, την αφαιρείς μέσα από
τα χέρια μου; Ας το σκεφθώμεν όμως μαζί — διότι δεν είναι εντροπή να
γίνεται λόγος περί αυτού — αν η ιδική μου κόρη δεν γεννήση παιδιά,
γεννηθούν όμως απ' αυτήν, θα ταφήσης να γίνουν βασιλείς αυτού του
τόπου, της Φθιώτιδος; Και ενώ αυτά θα κατάγωνται από βαρβάρους θα
βασιλεύσουν επί των Ελλήνων; Και έπειτα εγώ παραλογίζομαι σκεπτόμενος
άδικα, ενώ συ είσαι φρόνιμος; Σκέψου και τούτο• αν έδιδες την κόρη
σου γυναίκα εις ένα πολίτην κ' επάθαινε ό,τι έπαθε η ιδική μου, θα το
υπέφερες σιωπών; Εν τούτοις χάριν μιας ξένης υβρίζεις τους συγγενείς
και τους φίλους. Ίσα όμως είναι τα δικαιώματα του ανδρός και της
γυναικός, και όταν αυτή υβρίζεται από τον άνδρα της και όταν εκείνος
έχη γυναίκα άπιστον. Και εκείνος μεν έχει ο ίδιος την δύναμιν εις τα
χέρια του, εκείνη όμως από τους γονείς και τους φίλους περιμένει
βοήθειαν. Δεν κάμνω λοιπόν τίποτε άδικον αν βοηθώ τους ιδικούς μου.
Είσαι γέρων, γέρων. Όταν δε ομιλής διά την στρατηγίαν, με ωφελείς
περισσότερον παρά αν εσιωπούσες. Η Ελένη δεν έσφαλε με την θέλησίν
της, αλλά διότι το ήθελαν οι θεοί. Και αυτό το σφάλμα της πολύ
ωφέλησε την Ελλάδα, διότι οι Έλληνες, άπειροι εις τα όπλα και εις τον
πόλεμον, απέκτησαν ανδρείαν, η δε πείρα είναι όλων των ανθρώπων
διδάσκαλος. Αν δε εγώ, όταν είδα την γυναίκα μου, εκρατήθην και δεν
την εσκότωσα, έκαμα φρόνιμα. Ήθελα και συ να μην είχες φονεύση τον
Φώκον, τον αδελφόν σου. Αυτά τα είπα προς χάριν σου και όχι από
οργήν. Εάν συ, παραφέρεσαι, αυτό οφείλεται εις το ότι συ έχεις
μεγαλυτέραν την γλώσσαν, εγώ όμως θεωρώ κέρδος μου την φρόνησιν.

ΧΟΡΟΣ
Παύσατε πλέον αυτά τα ανωφελή λόγια, διά να μη συμβή τίποτε
δυσάρεστον και εις τους δύο.

ΠΗΛΕΥΣ
Ω, πόσον κακή συνήθεια επικρατεί εις την Ελλάδα! Όταν ο στρατός στήση
εχθρικά τρόπαια, δεν θεωρείται αυτό έργον εκείνων που εκοπίασαν, αλλά
η δόξα προσφέρεται εις τον στρατηγόν, ο οποίος, μολονότι δεν κάμνει
τίποτε περισσότερον παρά να μεταχειρίζεται το δόρυ του όπως χίλιοι
άλλοι, εν τούτοις φημίζεται περισσότερον από όλους. Σοβαροί
καταλαμβάνοντες τας αρχάς της πόλεως, περιφρονούν τον λαόν με την
υπερηφάνειάν των, μολονότι πραγματικώς δεν αξίζουν τίποτε. Και όμως
οι άλλοι είναι χιλιάκις καλλίτεροι των, εάν είχαν τόλμην και θέλησιν.
Απαράλλακτα και συ και ο αδελφός σου, υπερηφανεύεσθε διά την αρχηγίαν
του Τρωικού πολέμου, στηριζόμενοι εις τους κόπους και εις τους πόνους
των άλλων. Αλλά εγώ θα σε μάθω να μη θεωρής τον Ιόνιον Πάριν εχθρόν
επιφοβώτερον από τον Πηλέα, αν δεν φύγης το ταχύτερον από τανάκτορα
αυτά μαζί με την στείραν θυγατέρα σου, άλλως ο υιός μου θα την διώξη
σύρων αυτήν από τα μαλλιά. Αυτή η στείρα αγελάς δεν θ' ανεχθή άλλην
να γεννά παιδιά, ενώ αυτή δεν έχει. Αλλ' αν εκείνη δεν έχει την τύχην
ν' αποκτήση παιδιά, πρέπει και ημείς να μείνωμεν χωρίς παιδιά; (Προς
τους δούλους) Απομακρυνθήτε απ'αυτήν, δούλοι, διά να ίδω αν υπάρχει
κανείς που θα με εμποδίση να της λύσω τα χέρια. Ανασηκώσου συ, διά να
λύσω εγώ, αν και τρέμων, τους δεσμούς των ιμάντων σου (την εξετάζει).
Πώς κατώρθωσες, άθλιε, να κακομεταχειρισθής τόσον αυτά τα χέρια; Ταύρον
ή λέοντα ενόμιζες ότι δένεις; Ή μήπως εφοβήθης ότι θ' αρπάξη το ξίφος
και θα υπερασπισθή; Έλα εις την αγκάλην μου, παιδί μου, και βοήθησε με
να λύσωμεν τα δεσμά της μητέρας σου. Κ' εγώ θα σε αναθρέψω εις την Φθίαν,
διά να γίνης αμείλικτος εχθρός αυτών εδώ. Αν από σας τους Σπαρτιάτας
έλειπεν η δόξα των όπλων και η πείρα των πολέμων, εις τα άλλα δεν θα
είχατε καμμίαν υπεροχήν.

ΧΟΡΟΣ
Οι γέροντες είναι βίαιοι, και δύσκολα προφυλάττονται από τον θυμόν.

ΜΕΝΕΛΑΟΣ
Πολύ φέρεσαι προς τας ύβρεις. Εγώ ελθών εδώ δεν θα κάμω τίποτε κακόν
διά της βίας, ούτε θα ανεχθώ. Και τώρα μεν — επειδή δεν έχω καιρόν να
χάνω — επιστρέφω οπίσω. Διότι υπάρχει μία πόλις, όχι μακράν από την
Σπάρτην, η οποία πριν ήτο φιλική μου, αλλά τώρα έγινεν εχθρά. Αυτήν
λοιπόν θέλω να την εμπρήσω και να την καταλάβω με τον στρατόν μου.
Όταν τακτοποιήσω τα εκεί όπως θέλω, θα έλθω πάλιν και εμπρός εις τον
γαμβρόν μου θα είπω ό,τι έχω να είπω και θ' ακούσω τι θα μου
απαντήση. Αν τιμωρήση αυτήν και εις το μέλλον είναι τίμιος απέναντι
μου, τίμιον θα με εύρη και εμέ. Αν όμως παραφερθή, θα δοκιμάση την
παραφοράν μου, θα τον μεταχειρισθώ όπως και εκείνος θα με
μεταχειρισθή. Όσον αφορά εις τας ύβρεις σου τας ανέχομαι εύκολα.
Διότι είσαι όμοιος με σκιάν, με την διαφοράν ότι έχεις φωνήν, μόνον
δε να λέγης έχεις δύναμιν και είσαι αδύνατος, εις κάθε άλλο.

(Εξέρχεται)



ΣΚΗΝΗ Γ'.



ΟΙ ΑΥΤΟΙ — ΠΛΗΝ ΤΟΥ ΜΕΝΕΛΑΟΥ

ΠΗΛΕΥΣ
Προχώρησε, παιδί μου, εμπρός εδώ εις την αγκάλη μου, όπως και συ, ω
δυστυχισμένη. Αφού σε εύρε δεινή τρικυμία, τώρα πλέον ευρίσκεις
λιμένα ήσυχον.



ΑΝΔΡΟΜΑΧΗ
Ο γέρον, είθε οι θεοί να δώσουν ευτυχίαν εις σε και εις τους δικούς
σου, αφού έσωσες το παιδί μου και εμέ την δυστυχισμένην. Πρόσεξε
όμως, μήπως αυτοί κρυμμένοι εις κανέν έρημον μέρος του δρόμου με
αρπάσουν διά της βίας, βλέποντες ότι συ είσαι γέρων, εγώ γυναίκα
αδύνατη και αυτό εδώ μωρό παιδί. Κύτταξε λοιπόν μήπως εσώθημεν τώρα,
αλλά ξαναπέσωμεν στα χέρια των.

ΠΗΛΕΥΣ
Μη λέγης λόγια δειλά γυναικών. Προχώρει. Εκείνος ο οποίος θα τολμήση
να μας εγγίξη, θα μετανοήση. Με την βοήθειαν των θεών, με το ιππικόν
μου και τους οπλίτας μου βασιλεύω επί της Φθίας. Είμαι ακόμη δυνατός
και όχι γέρων, όπως νομίζεις. Με άνθρωπον όπως αυτός, αρκεί να τον
κυττάξω μόνον διά να τον νικήσω, αν και γέρων. Διότι ο γέρων, όταν
έχη καρδίαν, είναι καλλίτερος από πολλούς νέους. Τι σημαίνει να έχη
κανείς δύναμιν, όταν είναι δειλός;

(Εξέρχεται με την Ανδρομάχην και τον Μολοσσόν).



ΣΚΗΝΗ Δ'.



ΧΟΡΟΣ

ΧΟΡΟΣ
Είθε ή να μη γεννηθή κανείς εις τον κόσμον, ή να γεννηθή από γονείς
ευγενείς και οικογένειαν δυνατήν. Διότι, όταν πάθη κανείς κάτι κακόν,
οι ευγενείς δεν μένουν χωρίς βοήθειαν. Και εις τας ευτυχίας οι
δυνατοί έχουν τιμήν και δόξαν. Το γήρας δεν αφαιρεί τα ίχνη των
μεγάλων ανδρών, η δε αρετή των λάμπει και μετά τον θάνατόν των.
Προτιμότερον είναι να μην επιτύχη κανείς νίκην δυσφημισμένην, παρά με
τον φθόνον και με την δύναμιν να παραβιάζη κανείς το δίκαιον. Εις την
αρχήν αυτή η νίκη είναι ευχάριστος εις τους ανθρώπους, αλλά με τον
καιρόν μεταβάλλεται εις πικρίαν και ατιμάζει την οικογένειαν. Αυτήν
την ζωήν τιμώ, αυτήν την ζωήν εννοώ, καμμία δύναμις δεν υπάρχει εκτός
της δικαιοσύνης ούτε εις την οικογένειαν, ούτε εις την πόλιν.

Ω γέρον, υιέ του Αιακού, το πιστεύω ότι έλαμψες εις τον πόλεμον των
Λαπιθών και των Κενταύρων, και με το πλοίον την Αργώ επέρασες την
αφιλόξενον θάλασσαν και τας αγρίας Συμπληγάδας, και όταν εις το Ίλιον
πρώτην φοράν ο ένδοξος υιός του Διός, ο Ηρακλής, έσπειρε την σφαγήν,
συ συνεμερίσθης τους άθλους του και έφθασες ένδοξος εις την Ευρώπην.

ΑΥΛΑΙΑ




ΠΡΑΞΙΣ Γ'.




ΣΚΗΝΗ Α'.



ΘΕΡΑΠΑΙΝΑ — ΧΟΡΟΣ

ΘΕΡΑΠΑΙΝΑ
Ω, φίλταται γυναίκες, πώς η μία δυστυχία ακολουθεί την άλλην σήμερα!
Μέσα εις το σπίτι η κυρία μου, η Ερμιόνη, αφού έφυγεν ο πατέρας της
και εσκέφθη τι ήθελε να κάμη, να σκοτώση την Ανδρομάχην και το παιδί
της, θέλει ν' αυτοκτονήση. Τρέμει μήπως ο άνδρας της, όταν μάθη τι
έγινε, την διώξη από το σπίτι, ή την σκοτώση, επειδή εζήτησε και αυτή
να σκοτώση εκείνους που έπρεπε να σεβασθή. Μόλις οι δούλοι
κατορθώνουν να την κρατήσουν να μη κρεμασθή, και της αρπάζουν από το
χέρι το σπαθί που θέλει να τρυπηθή. Τόση είναι η λύπη της και τόσον
αναγνωρίζει ότι όσα έκαμε πριν δεν ήσαν καλά καμωμένα. Εγώ λοιπόν
εκουράσθηκα να την εμποδίζω να κρεμασθή. Πηγαίνετε τώρα και σεις μέσα
και προσπαθήσατε να την αποτρέψητε από τον θάνατον. Επειδή από τους
φίλους που έχει συνηθίση κανείς περισσότερον πείθουν εκείνοι που
έρχονται νέοι.

ΧΟΡΟΣ
Έρχεται, πραγματικώς, από τανάκτορα βοή των υπηρετών δι' όσα μας
αναγγέλλεις. Η δυστυχισμένη δείχνει πόσον μετανοεί δι' όσα έκαμε. Α,
να που βγαίνει από τανάκτορα και ξεφεύγει από τα χέρια των δούλων με
τον πόθον να πεθάνη.



ΣΚΗΝΗ Β'.



ΑΙ ΑΥΤΑΙ — ΕΡΜΙΟΝΗ — Η ΤΡΟΦΟΣ

ΕΡΜΙΟΝΗ
Ω, αφήστε με να τραβήξω τα μαλλιά μου και να σχίσω το πρόσωπον μου με
τα νύχια μου.

ΤΡΟΦΟΣ
Κόρη μου, τι κάνεις; Γιατί πληγώνεις έτσι το σώμα σου;

ΕΡΜΙΟΝΗ
Ω, πήγαινε να χαθής εις τους ανέμους, λεπτόν πέπλον των μαλλιών μου.

ΤΡΟΦΟΣ
Παιδί μου, σκέπασε το στήθος σου, με τον πέπλον.

ΕΡΜΙΟΝΗ
Γιατί να σκεπάσω το στήθος μου, αφού έκαμα τόσον φανερόν κακόν εις
τον άνδρα μου, χωρίς να το κρύψω;

ΤΡΟΦΟΣ
Απελπίζεσαι, επειδή εσκέφθης να σκοτώσης την άλλην γυναίκα του ανδρός
σου;

ΕΡΜΙΟΝΗ
Κατηραμένη η σκέψις μου, που ετόλμησα να το κάμω αυτό, εγώ η
κατηραμένη, η μισητή εις τους άνδρας.

ΤΡΟΦΟΣ
Ο άνδρας σου θα σου συγχώρηση αυτήν την αμαρτίαν.

ΕΡΜΙΟΝΗ
Γιατί μου επήρατε το σπαθί από τα χέρια; Δόσε μου το, δόσε μου να
περάσω το στήθος μου. Γιατί μ' εμποδίσατε να κρεμασθώ;

ΤΡΟΦΟΣ
Μπορώ να σ' αφήσω να πεθάνης, αφού παραλογίζεσαι;

ΕΡΜΙΟΝΗ
Αλλοίμονον! Τι τύχη είναι αυτή; Πού να εύρω φωτιάν να πέσω; Πού να
εύρω ένα βράχον κοντά εις την θάλασσαν; Ή επάνω εις τα βουνά μέσα σε
δάσος να πεθάνω και να κατεβώ εις τον κάτω κόσμον;

ΤΡΟΦΟΣ
Γιατί να βασανίζεσαι έτσι; Την δυστυχίαν την στέλλουν οι θεοί εις
τους ανθρώπους, άλλοτε εις τον ένα, άλλοτε εις τον άλλον.

ΕΡΜΙΟΝΗ
Με άφησες, πατέρα, με άφησες σαν καράβι χωρίς τιμόνι και χωρίς κουπιά
εις την θάλασσαν, θα με σκοτώση, θα με σκοτώση ο άνδρας μου. Δεν θα
μείνω πια εις αυτό το παλάτι που έκαμα τους γάμους μου. Εις τίνος
θεού άγαλμα να πέσω ικέτις; Να πέσω ως δούλη εις τα πόδια της δούλης;
Είθε να ήμουν πουλί να επετούσα μακρυά από την Φθιώτιδα. Ή
να ήμουν εκείνο το πλοίον από πεύκην που επέρασε πρώτον τας
Συμπληγάδας...

ΤΡΟΦΟΣ
Κόρη μου, δεν σ' επήνεσα ούτε την υπερβολήν σου τότε που εζητούσες να
σκοτώσης την γυναίκα από την Τροίαν, αλλά ούτε τώρα εγκρίνω τους
υπερβολικούς σου φόβους. Ο άνδρας σου δεν θα σε διώξη πεισθείς εις τα
λόγια μιας βαρβάρου δούλης. Διότι εσένα δεν σ' έφερε αιχμάλωτον από
την Τρωάδα, αλλά είσαι κόρη πατρός ενδόξου, την οποίαν επήρε μαζί με
πολλήν προίκα και από μίαν πόλιν ευτυχισμένην. Ο πατέρας σου δεν θα
σε αφήση να σε διώξουν απ' εδώ, όπως νομίζεις. Πήγαινε όμως μέσα και
μη φαίνεσαι έξω από τανάκτορα, μη σε κακολογήσουν ότι είσαι έξω από
το σπίτι σου, κόρη μου.

(Η Ερμιόνη, η τροφός και αι δούλαι εισέρχονται).



ΣΚΗΝΗ Γ'.



ΧΟΡΟΣ, έπειτα ΟΡΕΣΤΗΣ

ΧΟΡΟΣ
Να ένας ξένος, όπως φαίνεται από το εξωτερικόν του, που έρχεται
τρεχάτος προς τα εδώ.

ΟΡΕΣΤΗΣ (εισερχόμενος)
Ξέναι, αυτά είναι τα βασιλικά ανάκτορα του υιού του Αχιλλέως;

ΧΟΡΟΣ
Αυτά είναι. Αλλά συ ποίος είσαι που μας ερωτάς;

ΟΡΕΣΤΗΣ
Εγώ είμαι ο υιός του Αγαμέμνονος και της Κλυταιμνήστρας και
ονομάζομαι Ορέστης. Πηγαίνω εις την Δωδώνην, εις το μαντείον του
Διός• όταν όμως έφθασα εδώ εις την Φθίαν, εσκέφθην να έλθω να μάθω
διά μίαν συγγενή μου γυναίκα αν ζη και αν είναι ευτυχής, την Ερμιόνην
από την Σπάρτην. Διότι, αν και ζη πολύ μακρυά από ημάς, όμως την
αγαπώ.



ΣΚΗΝΗ Δ'.



ΟΙ ΑΥΤΟΙ — ΕΡΜΙΟΝΗ

ΕΡΜΙΟΝΗ

(η οποία από την θύραν είχεν ακούση τον Ορέστην)

Ω υιέ του Αγαμέμνονος, μου φαίνεσαι όπως φαίνεται ο λιμήν εις τους
ναυτικούς εις ώραν τρικυμίας. Εις τα γόνατά σου πέφτω και σε
παρακαλώ, λυπήσου με, καθώς, με βλέπεις, εις την δυστυχίαν μου. Αν
δεν έχω τους κλάδους των ικετών, όμως καταθέτω τα χέρια μου εις τα
γόνατα σου.

ΟΡΕΣΤΗΣ
Τι τρέχει; Μήπως έχω λάθος ή είναι αυτή η κόρη του Μενελάου, η
βασίλισσα αυτών των ανακτόρων;

ΕΡΜΙΟΝΗ
Αυτή είναι που μοναχοκόρην την εγέννησε η Ελένη η κόρη του Τυνδάρου.
Δεν έχεις λάθος.

ΟΡΕΣΤΗΣ
Ω Απόλλων, εύρε λύσιν εις τας δυστυχίας. Τι συμβαίνει; Άρά γε από
τους θεούς ή από τους ανθρώπους πάσχεις;

ΕΡΜΙΟΝΗ
Άλλα υποφέρω εξ αιτίας εμού της ιδίας, άλλα από τους θεούς, άλλα από
τον άνδρα μου. Όλα με καταδιώκουν.

ΟΡΕΣΤΗΣ
Τι να σου συμβαίνη; Αφού δεν έχεις παιδιά, τι άλλην συμφοράν ημπορείς
να έχης παρά ν' αδικήσαι εις τον έρωτα σου;

ΕΡΜΙΟΝΗ
Αυτό μου συμβαίνει. Καλά εμάντευσες.

ΟΡΕΣΤΗΣ
Μήπως άλλην γυναίκα προτιμά από εσέ ο σύζυγός σου;

ΕΡΜΙΟΝΗ
Ναι, την αιχμάλωτον, την γυναίκα του Έκτορος.

ΟΡΕΣΤΗΣ
Κακόν αυτό, ένας άνδρας να έχη δύο γυναίκας

ΕΡΜΙΟΝΗ
Ακριβώς. Κ εγώ ηθέλησα να αμυνθώ.

ΟΡΕΣΤΗΣ
Της έστησες καμμίαν παγίδα, όπως κάμνουν αι γυναίκες;

ΕΡΜΙΟΝΗ
Ηθέλησα να την σκοτώσω εκείνην και το παιδί της το νόθον.

ΟΡΕΣΤΗΣ
Και το έκαμες ή σ' εμπόδισε τίποτε;

ΕΡΜΙΟΝΗ
Με εμπόδισε ο γέρων Πηλεύς, ο οποίος την επροστάτευσε.

ΟΡΕΣΤΗΣ
Είχες κανένα να σε βοηθήση σ' αυτόν τον φόνον;

ΕΡΜΙΟΝΗ
Τον πατέρα μου, ο οποίος ήλθεν επίτηδες από την Σπάρτην.

ΟΡΕΣΤΗΣ
Και ο πατέρας σου υπεχώρησε εις ένα γέροντα;

ΕΡΜΙΟΝΗ
Ναι, από εντροπήν. Και έφυγε και με άφησε μόνην.

ΟΡΕΣΤΗΣ
Ενόησα• τώρα φοβείσαι τον άνδρα σου δι' ό,τι έκαμες.

ΕΡΜΙΟΝΗ
Ναι, θα με σκοτώση και δικαίως• γιατί να ταρνηθώ; Σε εξορκίζω λοιπόν
εις τον Δία τον Συγγενικόν, πάρε με όσον το δυνατόν μακρύτερα απ'
αυτόν τον τόπον, ή εις τανάκτορα του πατέρα μου. Εδώ μου φαίνεται ότι
και οι τοίχοι θα με έδιωχναν πλέον, αν είχαν φωνήν, και ότι με μισεί
η γη της Φθίας. Αν, πριν με πάρης, έλθη ο σύζυγος μου εδώ, επιστρέφων
από το μαντείον των Δελφών, ο θάνατος θα είναι η τιμωρία του
εγκλήματος μου ή θα γίνω δούλη αυτής της οποίας ήμουν πριν η κυρία.

ΟΡΕΣΤΗΣ
Πώς σου ήλθε να το κάμης αυτό;

ΕΡΜΙΟΝΗ
Με κατέστρεψαν τα λόγια των κακών γυναικών, που με ηρέθιζαν με
τέτοιας φράσεις: «θ' ανεχθής συ να μοιρασθής τον άνδρα σου και το
σπίτι σου με αυτήν την ταπεινήν δούλην; Ορκίζομαι εις την Δέσποινάν
μας ότι εγώ βέβαια δεν θ' άφηνα να ζήση εκείνην που θα ήτο αντίζηλός
μου». Και εγώ ήκουσα τα λόγια αυτά των Σειρήνων τα πανούργα και
επιτήδεια και επικίνδυνα, και έχασα τον νουν μου. Διότι τι ανάγκη ήτο
να φυλάξω τον άνδρα μου, ενώ είχα ό,τι μου εχρειάζετο; Πλούτη άφθονα
δεν υπήρχον εις το σπίτι μου και δεν ήμουν κυρία μέσα εις τα
ανάκτορα; Εγώ θα εγεννούσα τα νόμιμα παιδιά, αυτή δε δούλους και
νόθους. Ποτέ δεν πρέπει, ποτέ, —αυτό θα το επαναλαμβάνω — άνθρωποι
φρόνιμοι, οι οποίοι έχουν γυναίκα, ν' αφήνουν γυναίκας, να πηγαίνουν
εις το σπίτι του. Διότι αύται δίδουν κακάς συμβουλάς. Η μία χάριν
κέρδους καταστρέφει την οικογένειαν, η άλλη, επειδή δυστυχεί αυτή,
θέλει και τους άλλους να δυστυχούν. Πολλαί το κάμνουν από κακοήθειαν.
Ιδού πως υποφέρουν ένεκα αυτών αι οικογένειαι. Κλειδώσατε λοιπόν τα
σπίτια σας με κλειδιά και με μοχλούς. Τίποτε καλόν δεν έρχεται απ'
έξω.

ΧΟΡΟΣ
Πάρα πολύ εξαπέλυσες την γλώσσαν σου κατά των ομοφύλων σου. Και αν
είσαι μεν τώρα συγχωρημένη, αλλά όμως πρέπει αι γυναίκες να σκεπάζουν
τας αδυναμίας των γυναικών.

ΟΡΕΣΤΗΣ
Είχε δίκαιον εκείνος που είπε ότι πρέπει κανείς ν' ακούη κάθε τι από
το ίδιον το στόμα των ανθρώπων. Διότι εγώ ο οποίος ήξευρα καλά την
σύγχυσιν που επικρατεί εις το σπίτι σου και την διχόνοιαν μεταξύ σου
και της γυναικός του Έκτορος, θα ημπορούσα να περιμένω τι θα κάμης,
αν δηλαδή θα μείνης εδώ ή αν φοβηθείσα την αιχμάλωτον θα ήθελες να
φύγης. Αλλά ήλθα εγώ ο ίδιος, χωρίς να περιμένω να μου μηνύσης, και
αν απεφάσιζες, όπως δείχνουν τα λόγια σου, να σε πάρω απ' εδώ. Διότι,
ενώ πριν ήσουν ιδική μου, τώρα ζης με αυτόν τον άνθρωπον, εξ αιτίας
της κακοπιστίας του πατρός σου, ο οποίος πριν εκστρατεύση κατά της
Τροίας σε είχε δώση εις εμέ, έπειτα δε σε υπεσχέθη εις εκείνον ο
οποίος σ' έχει τώρα, εάν καταλάβη την Τροίαν. Όταν εγύρισεν εδώ ο
υιός του Αχιλλέως ο Νεοπτόλεμος, εσυγχώρησα τον πατέρα σου,
επαρακαλούσα όμως εκείνον να παραιτηθή από σε, και του διηγήθην τας
δυστυχίας μου, και την συμφοράν που με παρηκολούθει. Του εξήγησα ότι
μόνον από την οικογένειάν μου γυναίκα θα ημπορούσα να πάρω και όχι
από ξένην οικογένειαν, αφού ήμουν φυγάς από το σπίτι μου. Εκείνος
όμως απήντησε υβρίζων εμέ διότι εσκότωσα την μητέρα μου και τας
Ερινύας. Εγώ ταπεινωμένος από τας δυστυχίας της οικογενείας μου,
υπέφερα, ναι υπέφερα, αλλά ηνέχθην την συμφοράν μου και βιασθείς να
στερηθώ σε, έφυγα. Τώρα όμως που ήλλαξεν η τύχη σου και εις την
δυστυχίαν σου δεν ξεύρεις τι να κάμης, θα σε απομακρύνω απ' εδώ, και
θα σε δώσω εις τα χέρια του πατέρα σου. Αυτή είνε η δύναμις των
δεσμών του αίματος• και εις τας συμφοράς δεν υπάρχει τίποτε
καλλίτερον από ένα αγαπητόν συγγενή.

ΕΡΜΙΟΝΗ
Διά τους γάμους μου θα φροντίση ο πατέρας μου, και εγώ δεν
επιτρέπεται ν' αποφασίσω. Αλλά τώρα πάρε με όσον το δυνατόν
γρηγορώτερα απ' εδώ μήπως με προφθάση ο σύζυγος μου επιστρέφων, ή μη
μάθη ο Πηλεύς ότι άφησα το σπίτι του παιδιού του και μας καταδιώξη με
τα γρήγορα άλογά του.

ΟΡΕΣΤΗΣ
Μη φοβείσαι το χέρι ενός γέροντος• ούτε τον υιόν του Αχιλλέως μη
φοβηθής, που με ύβρισε. Αυτό το χέρι που βλέπεις του έστησε μίαν
φονικήν παγίδα, την οποίαν δεν θα φανερώσω, αλλά θα την μάθης, όταν
θα εκτελεσθή εις τους βράχους των Δελφών. Ο μητροκτόνος θα του δείξη
—αν θα μείνουν πιστοί εις τον όρκον των οι άνθρωποί μου εις την
Πυθικήν γην — ότι δεν έπρεπε να πάρη σύζυγον εκείνην την οποίαν
υπεσχέθησαν εις εμέ. Πικρά δε θα του στοιχίση η εκδίκησις διά τον
φόνον του πατρός του, την οποίαν ζητεί από τον Απόλλωνα, και η
μεταμέλειά του δεν θα ωφελήση τίποτε, διότι ο θεός θα τον τιμωρήση
τώρα. Αλλά και εξ αιτίας των ύβρεών του προς εμέ θα χαθή. Τότε θα
μάθη ποίον εχθρόν είχε εμέ. Ο θεός μεταστρέφει την τύχην των ανθρώπων
και δεν τους αφήνει να υπερηφανεύωνται.

(Εξέρχεται με την Ερμιόνην).





ΣΚΗΝΗ Ε'.



ΧΟΡΟΣ

ΧΟΡΟΣ
Ω Φοίβε, συ που ύψωσες δυνατούς πύργους εις τον λόφον της Τρωάδος,
και συ, ω θεά της θαλάσσης, που οδηγείς εις το υγρόν πέλαγος το άρμα
σου, συρόμενον από μαύρα άλογα, γιατί αφήσατε να καταστραφή το έργον
των χειρών σας, η δυστυχισμένη Τροία, εγκαταλειφθείσα εις την μανίαν
του θεού των πολέμων;

(Αντιστροφή α'.)

Εζεύξατε πολυάριθμα άρματα εις τας όχθας του Σιμοέντος και αφήσατε
χωρίς στέφανον πολλών ηρώων αγώνας, έπεσαν δε νεκροί και οι βασιλείς
της Τρωάδος. Τώρα πλέον δεν λάμπει φωτιά εις τους βωμούς των θεών εις
την Τροίαν, και δεν ανεβαίνει προς τα ύψη ο καπνός των θυμάτων.

(Στροφή β'.)

Εφονεύθη και ο Αγαμέμνων από την Κλυταιμνήστραν, αλλά και αυτή
επλήρωσε το έγκλημά της φονευθείσα από τα παιδιά της. Διαταγή του
θεού ήτο και υπήκουσεν ο υιός του Αγαμέμνονος και σπεύσας από το
Άργος εισήλθεν εις το δωμάτιον της Κλυταιμνήστρας, ως φονεύς της
μητέρας του. Ω θεέ Φοίβε, πώς να πιστεύσω όλα αυτά;

(Αντιστροφή β')

Πόσαι Ελληνίδες γυναίκες συνώδευσαν στενάζουσαι την απώλειαν τον
παιδιών των, και πόσαι άφησαν το σπίτι των διευθυνόμεναι προς άλλον
σύζυγον! Όχι μόνον εις σε και εις τους ιδικούς σου έπεσαν αυταί αι
συμφοραί• υπέφερεν όλη η Ελλάς• όλη υπέφερεν. Ο κεραυνός επέρασε από
την μίαν άκραν της Φρυγίας έως την άλλην, σπείρων αίματα
και φόνους.

ΑΥΛΑΙΑ




ΠΡΑΞΙΣ Δ'.




ΣΚΗΝΗ Α'.



ΠΗΛΕΥΣ—Ο ΧΟΡΟΣ ΤΩΝ ΓΎΝΑΙΚΩΝ

ΠΗΛΕΥΣ

(Εισέρχεται σπεύδων)

Γυναίκες της Φθίας, απαντήσατε εις τας ερωτήσεις μου καθαρά. Ήκουσα
κάποιαν αόριστον φήμην, ότι η κόρη του Μενελάου έφυγε. Ήλθα να μάθω
αν αυτό είναι αλήθεια• διότι, όταν λείπουν οι ιδικοί μας, πρέπει
εκείνοι που μένουν να φροντίζουν διά τα συμφέροντά των.

ΧΟΡΟΣ
Είναι αλήθεια όσα έμαθες. Δεν πρέπει να σου κρύψωμεν το κακόν αφού το
γνωρίζομεν. Ναι, έφυγε από τανάκτορα η βασίλισσα.

ΠΗΛΕΥΣ
Τι την εφόβισε; Πληροφόρησέ με.

ΧΟΡΟΣ
Εφοβήθη μήπως ο σύζυγος την διώξη.

ΠΗΛΕΥΣ
Εξ αιτίας της αποφάσεώς της να σκοτώση το παιδί;

ΧΟΡΟΣ
Ναι, το παιδί και την αιχμάλωτον μητέρα.

ΠΗΛΕΥΣ
Με τον πατέρα της πηγαίνει εις την πατρίδα της; Ή με άλλον έφυγε;

ΧΟΡΟΣ
Ο Ορέστης, ο υιός του Αγαμέμνονος την επήρε απ' εδώ.

ΠΗΛΕΥΣ
Με ποίαν ελπίδα; Μήπως πρόκειται να την πάρη γυναίκα του;

ΧΟΡΟΣ
Ναι, και μελετά να σκοτώση το παιδί του υιού σου, τον Νεοπτόλεμον.

ΠΗΛΕΥΣ
Με ποιόν τρόπον; Κρυφά ή φανερά;

ΧΟΡΟΣ
Μέσα εις το ιερόν του Λοξίου Απόλλωνος, με την βοήθειαν των κατοίκων
των Δελφών.

ΠΗΛΕΥΣ
Ω, αλλοίμονόν μου! Τρομερόν αυτό! (προς τους ακολούθους) Ας τρέξη
ένας σας, όσον το δυνατόν γρηγορώτερα, εις το μαντείον, και ας
φανερώση εις τους εκεί φίλους μας όσα έγιναν εδώ, πριν οι εχθροί μας
σκοτώσουν τον υιόν του Αχιλλέως.

(Ο ακόλουθος φεύγει τρέχων)



ΣΚΗΝΗ Β'.



ΟΙ ΑΥΤΟΙ — ΑΓΓΕΛΟΣ

ΑΓΓΕΛΟΣ
Αλλοίμονον! Τι συμφοράν έρχομαι ναναγγείλω ο δυστυχής και εις σε και
εις τους φίλους του κυρίου μου!

ΠΗΛΕΥΣ
Ω, τι απαίσιον προαίσθημα σφίγγει την ψυχήν μου!

ΑΓΓΕΛΟΣ
Μάθε ότι δεν ζη πλέον ο Νεοπτόλεμος. Έπεσε πληγωμένος από τα ξίφη των
κατοίκων των Δελφών και του ξένου που ήλθεν από τας Μυκήνας.

ΧΟΡΟΣ
Ε, ε! Τι θα γίνης τώρα, γέρον! Μην αφήνεσαι να πέσης!... Κρατήσου!...

ΠΗΛΕΥΣ
Δεν είμαι τίποτε πλέον. Εχάθηκα. Δεν έχω πλέον φωνήν. Τα μέλη μου
παραλύουν.

ΑΓΓΕΛΟΣ
Άκουσε, αν θέλης να εκδικήσης τους ιδικούς σου, και κράτησε τας
δυνάμεις σου.

ΠΗΛΕΥΣ
Ω μοίρα, τώρα που έφθασα εις το τέλος της ζωής μου, τι συμφοράς μου
εφύλαττες! Πώς μου φεύγει το μόνο παιδί του μόνου μου παιδιού! Λέγε•
θέλω να ακούσω την διήγησιν αυτήν, όσον θλιβερά και αν είναι.

ΑΓΓΕΛΟΣ
Από τότε που έφθασα μεν εις τον δοξασμένον τόπον του Φοίβου, τρεις
φορές ο ήλιος είχε κάμη τον δρόμον του και ημείς εις το μεταξύ
εθαυμάζαμεν ό,τι εβλέπαμε. Αυτό έδωκε υποψίες• οι άνθρωποι που
κατοικούν εκείνον τον τόπον του θεού εμαζεύοντο εις κύκλους και
εσχολίαζον. Εις το μεταξύ ο Ορέστης τρέχων μέσα εις την πόλιν
εψιθύριζε εις το αυτί του καθενός λόγια εχθρικά εναντίον μας «Βλέπετε
αυτόν που γυρίζει τα ιερά του θεού, τα γεμάτα χρυσάφι και θησαυρούς;
Είναι δευτέρα φορά που έρχεται, με τον ίδιον σκοπόν που ήλθε και
άλλοτε εδώ, να κλέψη δηλαδή τον ναόν του θεού». Η κακή φήμη πλέον
εσκορπίζετο εις όλην την πόλιν, οι άρχοντες εμαζεύοντο διά να
αποφασίσουν και προ πάντων εκείνοι, που έχουν την φροντίδα να
φυλάττουν τα χρήματα του θεού, και φρουράν έβαλαν εις τα περιστύλια.
Ημείς χωρίς να γνωρίζωμεν τίποτε απ' αυτά επήραμεν πρόβατα, που είχαν
βοσκήση εις τα πυκνά δάση του Παρνασσού, και επήγαμεν εις τούς
βωμούς, μαζί με τους φιλοξένους και τους Πυθικούς μάντεις. Κάποιος
είπε τότε εις τον Νεοπτόλεμον: «Τι να ζητήσωμεν, νέε, από τον θεόν
δι' εσέ; Ποία είναι η αιτία του ερχομού σου;». Ο Νεοπτόλεμος
απήντησε• «Έρχομαι διά να εξιλεωθώ διά μίαν αμαρτίαν που έκαμα προς
τον Φοίβον. Του εζήτησα άλλοτε εκδίκησιν διά τον φόνον του πατρός
μου». Αυτό εφάνη ότι εβεβαίωσε τα λόγια του Ορέστου, ότι ο κύριος μου
έλεγε ψέμματα, και ότι έρχεται με κακόν σκοπόν. Ο Νεοπτόλεμος έρχεται
μέσα εις τον ναόν, διά να προσευχηθή εις τον Φοίβον και εξετάση την
φωτιάν των θυμάτων. Αλλά πίσω από τας δάφνας που ήσαν κρυμμένοι
ορμούν άνθρωποι με γυμνά σπαθιά, μεταξύ των οποίων ήτο και ο υιός της
Κλυταιμνήστρας, ο οποίος τα εμηχανεύθη όλα αυτά. Και ο μεν
Νεοπτόλεμος στέκεται απέναντι εις το άγαλμα και προσεύχεται, οι δε
ωπλισμένοι με τα κοφτερά σπαθιά κρυφά κτυπούν τον δυστυχισμένου
Νεοπτόλεμον. Εκείνος υποχωρεί, διότι δεν ήτο δυνατά κτυπημένος,
αρπάζει τα όπλα που ήσαν κρεμασμένα εις τον τοίχον, και στέκεται εις
τον βωμόν, γρήγορα ωπλισμένος πλέον. Τότε φωνάζει εις τους κατοίκους
των Δελφών• «Διατί να με σκοτώσετε ενώ έρχομαι με σκοπόν ευλαβή; Ποία
είναι η αιτία του θανάτου μου;». Από τους πολλούς όμως κανείς δεν
απαντά, αλλά τον εκτυπούσαν με τας πέτρας. Προσβαλλόμενος από παντού
από αυτούς ως από πυκνήν βροχήν, εκρύπτετο πίσω από τα όπλα του διά
να προφυλαχθή, και επρότεινε δεξιά και αριστερά με το χέρι την ασπίδα
του. Του κάκου όμως. Βέλη, δόρατα και σούβλες των θυμάτων, μαχαίρια
από εκείνα που σφάζουν τους ταύρους, έπεφταν εμπρός εις τα πόδια του.
Εκεί να έβλεπες τι πηδήματα τρομερά έκαμνε διά να προΦυλαχθή. Επί
τέλους αφού είδε ότι τον είχαν περικυκλώση από παντού, χωρίς να τον
αφήνουν να πάρη την αναπνοήν του, άφησε τον βωμόν που τοποθετούνται
τα σφάγια και πηδήσας με τα δύο του πόδια πήδημα όπως του Αχιλλέως—
όταν έτρεξε εις το Ίλιον προς τα πλοία—ορμά εναντίον των. Αυτοί, όπως
τα περιστέρια όταν ιδούν γεράκι, τρέπονται εις φυγήν. Πολλοί έπεφταν
πληγωμένοι ή ο ένας απάνω εις τον άλλον, εις την στενήν έξοδον.
Αλαλαγμός εκλόνιζε τους τοίχους του ναού. Όμοιος με καλοκαιρίαν, ο
κύριος μου έλαμπε κάτω από τα αστράπτοντα όπλα, έως ότου μέσα από το
ιερόν μία φωνή έδωκε θάρρος εις τους εχθρούς του, οι οποίοι εγύρισαν
πίσω και επανέλαβαν την επίθεσιν. Τότε ο υιός του Αχιλλέως πέφτει
κτυπημένος εις τα πλευρά από το σπαθί ενός των κατοίκων των Δελφών,
βοηθουμένου από πολλούς άλλους. Όταν τον είδαν να πέφτη κάτω άλλος
τον εκτυπούσε με το όπλον, άλλος με πέτραν, και το ωραίον του σώμα
παρεμορφώθη από τα άγρια τραύματα. Νεκρόν πλέον, τον επήραν από κοντά
από τον βωμόν που είχε πέση και τον επέταξαν έξω από τον ναόν. Ημείς
τότε τον αρπάξαμεν γρήγορα εις τα χέρια, και σου τον φέρνομεν εδώ,
διά να τον κλαύσης και να τον θάψης εις το χώμα. Ιδού τι έκαμεν ο
θεός, ο οποίος λέγουν ότι θεσπίζει εις τους άλλους και κρίνει τα
δίκαια των ανθρώπων, εις τον υιόν του Αχιλλέως. Ως κακός άνθρωπος
ενθυμήθη και αυτός παλαιές αιτίες. Πώς λοιπόν να τον ονομάση κανείς
σοφόν;

ΧΟΡΟΣ
Νά που φέρουν το σώμα του βασιλέως μας από την γην των Δελφών εις
τανάκτορα. Δυστυχισμένον θύμα αλλά και συ δυστυχισμένε γέρον, που
δέχεσαι όχι όπως ήθελες εις το σπίτι σου τον υιόν του Αχιλλέως. Η
τύχη έπληξε αυτόν αλλά ταυτοχρόνως και σε.

(Έρχονται οι δούλοι φέροντες το σώμα του Νεοπτολέμου)

ΠΗΛΕΥΣ
Ω, αλλοίμονό μου! Τι κακόν είναι αυτό που βλέπω και δέχομαι μέσα εις
τα χέρια μου! Αι, πόλις της Θεσσαλίας, εχάθηκα, απέθανα.. Δεν έχω
πλέον απογόνους, δεν έχω παιδιά εις το σπίτι μου. Ω, τι συμφοραί μου
ήλθαν του αθλίου! Προς ποίον φίλον να γυρίσω τα μάτια μου, διά να
ανακουφισθώ. Ω αγαπημένον στόμα και πρόσωπον και χέρια! Διατί να μη
σε εύρη η τύχη αυτή εις την Τροίαν, εις τας όχθας του Σιμόεντος!

ΧΟΡΟΣ
Ο θάνατος του τότε θα ήτον ενδοξότερος και η ιδική σου λύπη
ολιγωτέρα.

ΠΗΛΕΥΣ
Ω ολέθριε υμέναιε, και την οικογένειάν μου και την πόλιν κατέστρεψες!
Ω, παιδί μου, είθε ποτέ να μην έφερνες εις την οικογένειάν σου το
αίσχος του γάμου σου, την Ερμιόνην, η οποία είναι η αιτία του θανάτου
σου. Είθε κεραυνός να την είχε καύση πριν, αδύνατος συ θνητός, να μην
είχες κατηγορήση ένα θεόν, τον Απόλλωνα, ότι με το τόξον του έχυσε το
αίμα του πατρός σου.

ΧΟΡΟΣ
Αλλοίμονον, ας αρχίσωμεν να κλαίωμεν τον βασιλέα μας σύμφωνα με την
συνήθειαν των νεκρών.

ΠΗΛΕΥΣ
Ω, εγώ θ' απαντώ εις τους θρήνους σας με τα δάκρυά μου.

ΧΟΡΟΣ
Κάμε υπομονήν• από τον θεόν είναι αυτή η συμφορά.

ΠΗΛΕΥΣ
Ω αγαπημένο μου παιδί, αφήνεις έρημον το σπίτι σου και εμένα τον
γέροντα χωρίς παιδί.

ΧΟΡΟΣ
Ω γέρον, έπρεπε να είχες πεθάνη πριν από τα παιδιά σου.

ΠΗΛΕΥΣ
Να ξεριζώσω τα μαλλιά μου, να κτυπώ με τα χέρια το κεφάλι μου; Ω
πόλις, ω πόλις, δύο παιδιά μου εστέρησε ο Απόλλων!

ΧΟΡΟΣ
Ω δυστυχισμένε, που έπαθες και είδες τόσας συμφοράς, τι ζωήν θα κάμης
τώρα πλέον;

ΠΗΛΕΥΣ
Χωρίς παιδιά, έρημος, χωρίς να βλέπω τέλος εις τα δεινά μου, θα φθάσω
εις το τέλος της ζωής μου.

ΧΟΡΟΣ
Αδίκως σ' ετίμησαν τόσον εις τους γάμους σου οι θεοί.

ΠΗΛΕΥΣ
Όλα επέρασαν γρήγορα, όσα μ' έκαμναν να υπερηφανεύομαι. Όλα έφυγαν,
όλα.

ΧΟΡΟΣ
Μόνος τώρα θα είσαι μέσα εις τα έρημα ανάκτορα.

ΠΗΛΕΥΣ
Δεν υπάρχει πλέον πατρίς δι' εμέ. Ας πετάξω εις την γην κάτω το
σκήπτρον μου. Και συ, ω κόρη του Νηρέως, η οποία κατοικείς κάτω εις
τα σκοτεινά σπήλαια, κύτταξέ με πως κυλίομαι δυστυχής, κάτω εις το
χώμα.

ΧΟΡΟΣ
Ω! τι κίνησις είναι αυτή; Κάποιος θεός πρόκειται να φανή. Κυττάξετε,
κυττάξετε. Κάποιος θεός έρχεται μέσα από τον αιθέρα και κατεβαίνει
εις την εύφορον πεδιάδα της Φθίας.



ΣΚΗΝΗ Γ'.



ΟΙ ΑΥΤΟΙ—ΘΕΤΙΣ

(Εμφανίζεται η Θέτις κατερχόμενη από τα ύψη)

ΘΕΤΙΣ
Πηλεύ, επειδή άλλοτε υπήρξα σύζυγός σου, αφήνω τανάκτορα του Νηλέως
και έρχομαι τώρα εγώ η Θέτις. Και πρώτον σε συμβουλεύω να μην
αφήνεσαι εις την απελπισίαν διά την σημερινήν συμφοράν. Διότι κ' εγώ,
η οποία έπρεπε, αφού είμαι θεά, να κάμνω παιδιά χωρίς να υποφέρω, εν
τούτοις έχασα τον υιόν που απέκτησα από σε, τον ταχύν Αχιλλέα, πρώτον
της Ελλάδος. Θα σου φανερώσω λοιπόν την αιτίαν διά την οποίαν ήλθα
και συ άκουσε. Αυτόν τον νεκρόν του υιού του Αχιλλέως θάψε εμπρός εις
τον Πυθικόν Βωμόν, διά να είναι ο τάφος του αιώνιον αίσχος διά τους
Δελφούς και μάρτυς του βιαίου φόνου του υπό του Ορέστου• την δε
αιχμάλωτον γυναίκα, την Ανδρομάχην, να εγκαταστήσης εις την γην των
Μολοσσών και να την δώσης σύζυγον εις τον Έλενον, μαζί με τον υιόν
της, τον μόνον ο οποίος σώζεται από το γένος του Αιακού. Βασιλείς θα
γεννηθούν απ' αυτόν, οι οποίοι θα διοικήσουν την Μολοσσίαν ενδόξως.
Διότι πρέπει και το ιδικόν σου και το ιδικόν μου γένος, καθώς και του
Πριάμου, να μη χαθή εντελώς. Διότι και διά του Πριάμου το γένος
φροντίζουν οι θεοί, μολονότι το κατέστρεψεν η οργή της Αθηνάς. Σέ δε,
προς χάριν των γάμων σου με εμέ, θεάν κόρην θεού, θα σε απαλλάξω από
τας δυστυχίας των θνητών, και θα σε κάμω θεόν αθάνατον και άφθαρτον.
Έπειτα εις τα ανάκτορα του Νηρέως, θεός συ, θα κατοικήσης εις το
μέλλον μαζί μ' εμέ την θεάν. Από εκεί, εξερχόμενοι από την θάλασσαν
εις την ξηράν θα βλέπωμεν τον αγαπητόν εις σε και εις εμέ υιόν μας
τον Αχιλλέα, που κατοικεί την νήσον με τας λευκάς ακτάς, εις το
στενόν του Ευξείνου. Πήγαινε λοιπόν τώρα εις την θεόκτιστον Πύλην των
Δελφών να μεταφέρης αυτόν τον νεκρόν και αφού τον κρύψης εις την γην
γύρισε πάλι εις το βαθύ σπήλαιον της παλαιάς Σηπιάδος και κάθισε να
με περιμένης έως ότου έλθω από την θάλασσαν ακολουθουμένη από
πεντήκοντα Νηρηίδας, διά να σε πάρω εις τα βάθη της θαλάσσης. Διότι
πρέπει να γίνη ό,τι είναι πεπρωμένον• ο δε Ζευς απεφάσισε να γίνη
αυτό. Παύσε λοιπόν τώρα να λυπήσαι εκείνους οι οποίοι απέθαναν. Διότι
όλοι οι άνθρωποι πρέπει να αποθάνουν• αυτή είναι η απόφασις των θεών.

ΠΗΛΕΥΣ
Ω σεβαστή και γενναιόψυχος κόρη του Νηρέως και σύζυγε μου, σε
χαιρετώ. Ό,τι κάμνεις είναι άξιον σου και των τέκνων σου. Παύω την
λύπην μου, αφού συ, θεά, με διατάσσεις. Και θα θάψω αυτόν εις του
Πηλίου τα σπήλαια, όπου εκράτησα μέσα εις τα χέρια μου το ωραίον σου
σώμα. Έπειτα πώς να μην ζητά κανείς, όταν έχη νουν, να παίρνη σύζυγον
από μέγα γένος, και να δίδη τα παιδιά του εις τους καλούς, ν' αποφεύγη
δε τον κακόν γάμον, ακόμη και αν πρόκειται διά πλουσίαν προίκα; Όσοι
κάμνουν αυτά βεβαίως δεν έχουν να φοβηθούν καμμίαν δυστυχίαν από τους
θεούς.

ΧΟΡΟΣ
Πολλαί μορφαί της μοίρας φαίνονται εις τους ανθρώπους, πολλά δε
ανέλπιστα κάμνουν οι θεοί. Εκείνα που επεριμέναμεν δεν έγιναν, και ο
θεός ευρήκε διέξοδον εις τανέλπιστα. Αυτό συνέβη και τώρα.

Α Υ Λ Α I Α




Η Σειρά των Αρχαίων Ελλήνων Συγγραφέων, των Εκδόσεων Φέξη, υπήρξεν
ένας σταθμός στα ελληνικά χρονικά. Για πρώτη φορά προσφερόταν
συστηματικά στο ελληνικό αναγνωστικό κοινό, η αρχαία ελληνική
σκέψη (Ιστορία, φιλοσοφία, ποίηση, δράμα, δικανικός και πολιτικός
λόγος) σε δημιουργικές μεταφορές της, από τους άριστους μεταφραστές
του τόπου, στην πιο σύγχρονη μορφή που πήρε εξελισσόμενο το γλωσσικό
της όργανο. Ο Όμηρος, οι Τραγικοί κι ο Αριστοφάνης, ο Ηρόδοτος, ο
Θουκυδίδης, ο Πλάτων, ο Ξενοφών, ο Αριστοτέλης, ο Θεόκριτος, ο
Θεόφραστος, ο Επίκτητος, ο Πλούταρχος, ο Λουκιανός κλπ. προσφέρονται
και σήμερα, στις κλασικές πια μεταφράσεις των Πολυλά, Ραγκαβή,
Μωραϊτίδη, Κονδυλάκη, Ποριώτη, Γρυπάρη, Τανάγρα, Πολέμη, Καμπάνη,
Καζαντζάκη, Βάρναλη, Αυγέρη, Βουτιερίδη, Ζερβού, Φιλαδελφέως,
Τσοκόπουλου, Σιγούρου, Κ. Χρηστομάνου κλπ, σε μια σύγχρονη σειρά
εκδόσεων βιβλίου τσέπης, πράγμα που επίσης γίνεται για πρώτη φορά,
συστηματικά, στην Ελλάδα.

Ανδρομάχη Το δράμα αυτό εικονίζει, κατά τον πιο θαυμαστό τρόπο, έναν
κόσμο αισθημάτων, ζήλειας, μίσους και στοργής. Ο Νεοπτόλεμος,
χωρίζοντας από την Ανδρομάχη, παντρεύεται την κόρη του Μενέλαου και
της Ελένης, την Ερμιόνη, που συνεννοείται με τον πατέρα της να
σκοτώσουν τον γιό που έδωσε η Ανδρομάχη στον Νεοπτόλεμο. Ο Πηλέας,
παππούς του παιδιού, σώζει τον μικρό, και ο Μενέλαος σκοτώνει με δόλο
τον Νεοπτόλεμο. Μετάφραση, του Γ. Τσοκόπουλου.

Η «ΒΙΒΛΙΟΘΗΚΗ ΦΕΞΗ ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ» ΑΝΑΤΥΠΩΘΗΚΕ ΑΠΟ ΤΟ
ΧΡΗΜΑΤΙΣΤΗΡΙΟ ΤΟΥ ΒΙΒΛΙΟΥ.

ΑΘΗΝΑΙ, ΠΑΝΕΠΙΣΤΗΜΙΟΥ 36
ΘΕΣΣΑΛΟΝΙΚΗ, ΤΣΙΜΙΣΚΗ 61
ΤΙΜΗ ΤΟΜΟΥ ΔΡΑΧΜΕΣ 10










End of the Project Gutenberg EBook of Andromache, by Euripide




Produced by Sophia Canoni. Book provided by Iason Konstantinides









Note: The Table of contents is not included in the book. It has been
created to help the reader.  Numbers in curly brackets relate to the
footnotes that have been transferred at the end of each scene.  Their
wording, wherever it refers to other footnotes, has been changed according
to the new numbering.  Brackets within the play are used by the translator
for words not included in the ancient text to help the rhyming. I have
used in two instances 2 brackets [[ ]] to denote erased text within the
book. The four words have a high probability of being the correct ones, as
some letters were showing and I have used other translations to determine
their meaning.

The tonic system has been changed from polytonic to monotonic.
Spelling mistakes noted in a table at the end of the book have been
taken into account.  The spelling of the book has not been changed
otherwise.

Σημείωση: Ο πίνακας περιεχομένων δεν υπάρχει στο βιβλίο. Δημιουργήθηκε
προς διευκόλυνση του αναγνώστη.  Οι αριθμοί σε αγκύλες {} αφορούν στις
υποσημειώσεις που έχουν μεταφερθεί από το τέλος κάθε σελίδας στο τέλος
κάθε σκηνής. Το λεκτικό τους, όπου αναφέρεται σε άλλες υποσημειώσεις, έχει
αλλαχτεί σύμφωνα με την νέα αρίθμηση.   Μέσα στο βιβλίο, οι αγκύλες []
χρησιμοποιούνται για λέξεις εκτός αρχαίου κειμένου που χρησιμοποιεί ο
μεταφραστής για να διευκολύνει την ομοιοκαταληξία. Σε δυο περιπτώσεις έχω
χρησιμοποιήσει διπλές αγκύλες [[ ]] για να υποδείξω σβησμένο κείμενο.  Οι
τέσσερις λέξεις είναι μάλλον οι σωστές, μια και μερικά γράμματα
διαβαζόντουσαν και χρησιμοποίησα άλλες μεταφράσεις για να αποφασίσω το
νόημά τους.

Ο τονισμός έχει αλλάξει από πολυτονικό σε μονοτονικό. Τα παροράματα που
είχαν σημειωθεί στο τέλος του βιβλίου, έχουν διορθωθεί.  Κατά τα άλλα έχει
διατηρηθεί η ορθογραφία του βιβλίου.

ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ ΠΡΩΤΟΝ
ΣΚΗΝΗ Α'.        { 1}-{ 6}
ΣΚΗΝΗ Β'.        { 7}-{29}
ΣΚΗΝΗ Γ'.
ΜΕΡΟΣ ΔΕΥΤΕΡΟΝ
ΣΚΗΝΗ Α'.        {30}-{33}
ΣΚΗΝΗ Β'.        {34}-{36}
ΣΚΗΝΗ Γ'.        {37}-{45}
ΣΚΗΝΗ Δ'.        {46}-{56}
ΣΚΗΝΗ Ε'.        {57}
ΜΕΡΟΣ ΤΡΙΤΟΝ
ΣΚΗΝΗ Α'.        {58}-{63}
ΣΚΗΝΗ Β'.        {64}-{67}
ΣΚΗΝΗ Γ'.        {68}-{70}
ΣΚΗΝΗ Δ'.        {71}-{73}
ΣΚΗΝΗ Ε'.        {74}-{76}
ΣΚΗΝΗ ς'.        {77}
ΣΚΗΝΗ Ζ'.        {78}-{84}
ΣΚΗΝΗ Η'.        {85}-{93}
ΣΚΗΝΗ Θ'.        {94}-{100}
ΣΚΗΝΗ Ι'.       {101}
ΜΕΡΟΣ ΤΕΤΑΡΤΟΝ
ΣΚΗΝΗ Α'.       {102}-{223}




ΒΙΒΛΙΟΘΗΚΗ ΦΕΞΗ ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ
ΑΡΙΣΤΟΦΑΝΟΥΣ
ΒΑΤΡΑΧΟΙ

ΕΜΜΕΤΡΟΣ ΠΑΡΑΦΡΑΣΙΣ

ΠΟΛΥΒΙΟΥ Τ. ΔΗΜΗΤΡΑΚΟΠΟΥΛΟΥ
(POL ARCAS)

ΒΙΒΛΙΟΘΗΚΗ ΦΕΞΗ
ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ



ΑΡΙΣΤΟΦΑΝΟΥΣ
ΒΑΤΡΑΧΟΙ



ΕΜΜΕΤΡΟΣ ΠΑΡΑΦΡΑΣΙΣ
ΠΟΛΥΒΙΟΥ Τ. ΔΗΜΗΤΡΑΚΟΠΟΥΛΟΥ



ΕΝ ΑΘΗΝΑΙΣ
ΕΚΔΟΤΙΚΟΣ ΟΙΚΟΣ ΓΕΩΡΓΙΟΥ ΦΕΞΗ
1910
ΕΙΣΑΓΩΓΗ
ΕΙΣ ΤΟΥΣ "ΒΑΤΡΑΧΟΥΣ"

Η παρούσα κωμωδία έχει κυρίως φιλολογικόν χαρακτήρα, αποτελούσα είδος
συγκριτικής μεταξύ του Αισχυλείου θεάτρου και του Ευριπιδείου, και
κατακρίνουσα την μετά τους μεγάλους τραγικούς επελθούσαν κατάπτωσιν της
υψηλής θεατρικής παραγωγής εν Αθήναις. Ως εμφαίνεται εκ του συμπεράσματος
του όλου έργου, ο Αριστοφάνης προκρίνει τον Αισχύλον, του οποίου κηρύττει
και την αθανασίαν. Εις το έργον τούτο σατυρίζει ωσαύτως ο ποιητής τας περί
του Άδου δοξασίας, την εμμονήν εις το θρησκευτικόν γράμμα και παρερμηνείαν
του πνεύματος και του ηθικού συμβολισμού των μυστηρίων και εορτών, τας
καταχρήσεις των στρατηγών και λοιπών αρχόντων, την εξίσωσιν των ατίμων
προς τους εντίμους και εν γένει πάσαν πολιτειακήν διαφθοράν, κατά το
σύνηθες αυτώ.

ΠΡΟΣΩΠΑ
ΔΙΟΝΥΣΟΣ (Βάκχος)
ΞΑΝΘΙΑΣ (υπηρέτης)
ΗΡΑΚΛΗΣ
ΕΙΣ ΝΕΚΡΟΣ
ΧΑΡΩΝ
ΑΙΑΚΟΣ κριτής του Άδου
ΘΕΡΑΠΑΙΝΑ της Περσεφόνης
ΕΥΡΙΠΙΔΗΣ
ΑΙΣΧΥΛΟΣ
ΠΛΟΥΤΩΝ
ΧΟΡΟΣ ΒΑΤΡΑΧΩΝ
ΧΟΡΟΣ ΜΥΣΤΩΝ
ΠΑΝΔΟΧΕΥΤΡΙΑ (Ξενοδόχος)
(ΠΛΑΘΑΝΗ)

ΑΡΙΣΤΟΦΑΝΟΥΣ
Β Α Τ Ρ Α Χ Ο I




ΜΕΡΟΣ ΠΡΩΤΟΝ




Η σκηνή παριστά οδόν τινα παρά την Τίρυνθα, εις την οποίαν βλέπει μικρός
οικίσκος—κατοικία του Ηρακλέους. Εισέρχεται ο Διόνυσος, ενδεδυμένος,
κιτρίνην πολυτελή εσθήτα, άνωθεν αυτής φέρει λεοντήν, εις τους πόδας
κόθορνον θεατρικόν και σύρων ρόπαλον βαρύ, ως Ηρακλής. Ακολουθεί ο Ξανθίας
επί όνου, φέρων επί της ράχεώς του δέμα στρωμνής προσηρμοσμένον επί ξύλου.



ΣΚΗΝΗ Α'.



ΔΙΟΝΥΣΟΣ - ΞΑΝΘΙΑΣ

ΞΑΝΘΙΑΣ
  Να ειπώ, αφέντη, κάτι τι απ' τα συνηθισμένα
  που του θεάτρου οι θεαταί γελάνε ολοένα;

ΔΙΟΝΥΣΟΣ
  Πες ό,τι θέλεις• πρόσεξε μη βγάλης απ' το στόμα σου
  ότι το φόρτωμά σου αυτό ετσάκισε το σώμα σου,
  γιατί αρκετά της άκουσα και αυτές της αηδίες
                      [σε τόσες κωμωδίες {1}]

ΞΑΝΘΙΑΣ
  Ε, άλλο χωρατό να ειπώ κανένα ό,τι λάχη ;

ΔΙΟΝΥΣΟΣ
  Εξ απ' αυτό: « μου τσάκισε το φόρτωμα τη ράχη».

ΞΑΝΘΙΑΣ
            Χεμ! τι να ειπώ για χωρατό ;

ΔΙΟΝΥΣΟΣ
            Ό,τι αγαπάς, εξ' απ' αυτό.

ΞΑΝΘΙΑΣ
  Ποιό ;

ΔΙΟΝΥΣΟΣ
      Απ' τον ένα νώμο σου τραβάς το φόρτωμά σου
  στον άλλο νώμο, σαν να θες να κάνης τα κακά σου.

ΞΑΝΘΙΑΣ
  Να μην ειπώ, το πως αυτό το βάρος μ' έχει σπάση,
  και αν κανένας δεν βρεθή να μου το κατεβάση
                      θ' αναγκασθώ να κλάσω ;

ΔΙΟΝΥΣΟΣ
  Ούτε κι' αυτό• η όρεξι σαν μούρθη να ξεράσω,
  ο ίδιος να το ειπής, εγώ, θα σε παρακαλέσω.

ΞΑΝΘΙΑΣ
  Τότε γιατί τα πράματα στη ράχη μου να θέσω,
  μην έχοντας δικαίωμα να ειπώ κ' εγώ αστεία,
  καθώς αυτή του Φρύνιχου {2} του Λύκι κι' Αμειψία {3},
  που φορτωμένος πάντοτε στης κωμωδίες χώνουνε,
            [κι' αστεία ξεφορτώνουνε;]

ΔΙΟΝΥΣΟΣ
  Να μην το κάμης, γιατί εγώ και να τ' ακούσω μόνο
  τέτοια σαχλά στο θέατρο, μα κι' από ένα χρόνο
  περσσότερο μου φαίνεται πως φεύγω γερασμένος.

ΞΑΝΘΙΑΣ
            Ωχ! ο δυστυχισμένος!
  ο σβέρκος μου τσακίσθηκε και τώρα δεν αντέχω!
            κ' έπειτα να μην έχω
  δικαίωμα, βρε αδελφέ, να ειπώ και δυο αστεία;!

ΔΙΟΝΥΣΟΣ
  Έπειτα είνε τεμπελιά τρανή κι' αχαριστία,
            Διόνυσος εγώ, θεός,
            γυιός του Σταμνίου {4} [του Διός],
  να παίρνω τέτοια κούρασι, πεζός να ταξιδεύω,
  και να τον έχω αυτόν εδώ να τον κ α β α λ λ ι κ ε ύ ω {5}
            για να μην υποφέρη,
            και βάρος να μη φέρη.

ΞΑΝΘΙΑΣ
  Και πώς ; δεν φέρνω απάνου μου μια φορτωσιά μεγάλη ;

ΔΙΟΝΥΣΟΣ
  Πώς φέρνεις, βρε, που φέρνεται σε άλλο πράμα πάλι ;

ΞΑΝΘΙΑΣ
  Νά, φέρνω αυτά.

ΔΙΟΝΥΣΟΣ
            Τα φέρνεις πώς ;

ΞΑΝΘΙΑΣ
                      Δεν υποφέρω τάχα;

ΔΙΟΝΥΣΟΣ
  Αυτά τα φέρνει ο γάιδαρος και όχι εσύ, [βρε χάχα]!

ΞΑΝΘΙΑΣ
  Μα το θεό, και όμως
  ο γάιδαρος δεν τάχει αυτά πούχει ο δικός μου νώμος.

ΔΙΟΝΥΣΟΣ
  Αφού και άλλος φέρνει εσέ, πώς συ το φέρνεις τάχα
  το φόρτωμα ;

ΞΑΝΘΙΑΣ
            Ξέρω κ' εγώ ; νά, ξέρω αυτό μονάχα:
  ο νώμος μου πως έσπασε.

ΔΙΟΝΥΣΟΣ
                      Αφού μου λες εμένα
  το πως δεν βρίσκεις όφελος στο γάιδαρο κανένα,
  πάρ' τον κι' αυτόν στον ώμο σου.

ΞΑΝΘΙΑΣ
                          Μωρέ, τι δυστυχία!
  που μέρος αν ελάβαινα κ' εγώ στη ναυμαχία
  [στης Αργινούσες, που μαζύ πολέμησαν κ' οι δούλοι
  και γι' αμοιβή της νίκης τους λευθερωθήκαν ούλοι] {6}
            θα σου 'λεγα: βουρλίσου.

ΔΙΟΝΥΣΟΣ
  Παληάνθρωπε! γκρεμίσου!
  γκρεμίσου κάτω! — Έφθασα στην πόρτα τούτη τώρα
  που' πρεπε να την κτύπαγα εδώ και τόσην ώρα.

(Κρούει την θύραν).

  Ε, παιδί! παιδί!

(Εμφανίζεται ο Ηρακλής εις την θύραν φέρων ωσαύτως λεοντήν και ρόπαλον)

* * * * *
{1} Ο Αρ. σατυρίζει δια τούτου τους κωμικούς ποιητάς, οι οποίοι
επαρουσίαζον συνεχώς φορτωμένους υπηρέτας επί της σκηνής, και προκαλούντας
με τας μεμψιμοιρίας των τον γέλωτα των θεατών.

{2} Ποιητής ανουσίων και κακομέτρων ποιημάτων, κωμωδούμενος και ως ξένος•
αναφέρονται και άλλοι τρεις Φρύνιχοι, εκτός αυτού.

{3} Ωσαύτως ως τοιούτοι σατυρίζονται ο Λύκις και ο Αμειψίας. Ο τελευταίος
ούτος όμως ενίκησε τον Αρ. εις δύο διαγωνισμούς, των Νεφελών και των
Ορνίθων.

{4} Παρωδεί τον τίτλον του Διός δια του «Σταμνίου», κατά τον τύπον του
Ξενίου, Φιλίου (Διός) κλπ, διότι ο Διόνυσος είνε θεός του οίνου.

{5} «Τούτον δ' οχώ» το «οχώ» επέχει διπλήν έννοιαν ενταύθα σημαίνον: κάμνω
τούτον να ιππεύη, ταυτοχρόνως δε υποσημαίνον και το οχώ=οχεύω
(συνουσιάζομαι), διά τούτο και απεδόθη εις την δημοτικήν διά της λέξεως
«καβαλλικεύω» εις την διπλήν της ωσαύτως σημασίαν.

{6} Μήνας τινάς προ της συγγραφής της κωμωδίας ταύτης είχε συγκροτηθή η εν
Αργινούσαις ναυμαχία, κατά την οποίαν λαβόντες μέρος και οι δούλοι και
επιδείξαντες παραδειγματικήν ανδρείαν, εκηρύχθησαν ελεύθεροι.



ΣΚΗΝΗ Β'.



ΗΡΑΚΛΗΣ και οι ανωτέρω.

ΗΡΑΚΛΗΣ
            Τι τρέχει ; ποιος κτυπά τη θύρα [πάλι
            και με δύναμι μεγάλη]
  σαν τον Κένταυρο ; Ποιος είσαι ; μίλησε!

ΔΙΟΝΥΣΟΣ (εξακολουθών να καλή ως έμφοβος)
                          Παιδί!

ΞΑΝΘΙΑΣ
                                          Τι τρέχει;

ΔΙΟΝΥΣΟΣ (προς τον Ξανθίαν)
  Δεν επρόσεξες ;

ΞΑΝΘΙΑΣ
            Τι πράμα ;

ΔΙΟΝΥΣΟΣ (δεικνύων τον Ηρακλέα)
                      Μωρέ φόβο που τον έχει!

ΞΑΝΘΙΑΣ
  Θα σε πήρε, μα τον Δία, για ζουρλόν εις την εντέλεια.

ΗΡΑΚΛΗΣ

(παρατηρών περιέργως τον Διόνυσον και γελών)

  Δεν μπορώ να τα κρατήσω, μα τη Δήμητρα, τα γέλια•
  σφίγγομαι... μα τι να κάνω;... θα γελάσω...δεν αντέχω....

(καγχάζει θορυβωδώς)

ΔΙΟΝΥΣΟΣ (προς τον Ηρακλέα)
  Βρε ευλογημένε, έλα, κι' από σε ανάγκην έχω.

ΗΡΑΚΛΗΣ
  Μα μπορεί λοιπόν το γέλιο, αδελφέ να μη με πάρη,
  που σε ρούχο από μετάξι{7} βάζεις λιονταριού τομάρι;
  Δεν μου λες: ποιά σκέψι τάχα σ' έφερε 'ς αυτά τα μέρη
  με τον κόθορνο {8} στο πόδι, με το ρόπαλο στο χέρι;

ΔΙΟΝΥΣΟΣ
  Ξέρεις, ήμουν επιβάτης{9} του Κλεισθένη μέσ' στα πλοία.

ΗΡΑΚΛΗΣ
  Μπα! αλήθεια ; και συ μέρος έλαβες στη ναυμαχία ;

ΔΙΟΝΥΣΟΣ
            Κ' εβουλιάξαμε και πλοία
            δώδεκα ως δεκατρία,

ΗΡΑΚΛΗΣ
  Εσείς ;

ΔΙΟΝΥΣΟΣ
      Μα τον Απόλλωνα!

ΞΑΝΘΙΑΣ (ειρωνικώς)
                      Βέβαια• και σε λίγο.
  εξύπνησα!

ΔΙΟΝΥΣΟΣ
            Έτσι λοιπόν, [σαν έτυχε να φύγω]
  διαβάζοντας μονάχος μου 'ς εκείνο το ταξίδι
  την Ανδρομέδα, [δηλαδή το δράμα του Ευριπίδη],
            άξαφνα ένα πόθο
            μέσ' στην καρδιά μου νοιώθω,
            βάλε με νου σου πόσο.

ΗΡΑΚΛΗΣ
  Πόθο; και πόσος ήτανε ;

ΔΙΟΝΥΣΟΣ
                      Πολύ μικρός, να, τόσο...

(κάμνει σχήμα μεγάλου)

            μικρός καθώς ο Μόλων.{10}

ΗΡΑΚΛΗΣ
            Κι' αυτόν τον πόθον όλον
  τον είχες για γυναίκα ;

ΔΙΟΝΥΣΟΣ (αρνητικώς)
                      Μπα!

ΗΡΑΚΛΗΣ
                          Παιδί;

ΔΙΟΝΥΣΟΣ (ως άνω)
            Μπα!

ΗΡΑΚΛΗΣ (με κάποιαν στενοχωρίαν)
                          [Τι συμβαίνει!]
  μήπως... για άνδρα ;

ΔΙΟΝΥΣΟΣ (μετ' αηδίας)
                      Τατατά!

ΗΡΑΚΛΗΣ
                          Μήπως με τον Κλεισθένη...
  τη φτιάσατε ;

ΔΙΟΝΥΣΟΣ
            Ωχ αδερφέ! την κοροϊδεία πάφ'τη•
  μα και γι' αυτό είμ' άσχημα και μέσα μου ανάφτει
            τέτοια φωτιά.

ΗΡΑΚΛΗΣ
                      Σαν πόση,
            βρε αδελφούλη ;

ΔΙΟΝΥΣΟΣ
                      Τόση,
  που είναι απερίγραπτη, μα θα στην εξηγήσω
   λιγάκι αλληγορικά•
   πες μου θα σ' ερωτήσω:
   μήπως και σούρθε όρεξι για φάβα ξαφνικά
   καμμιά φορά ;

ΗΡΑΚΛΗΣ (με έκφρασιν λαιμαργίας).
  Για φάβα ; ου!... [και μια φορά μονάχα];
  χίλιες φορές!


ΔΙΟΝΥΣΟΣ
            Να σου δωκα να καταλάβης τάχα,
  αυτό που θέλω να σου ειπώ, ή να σου το εξηγήσω
  αλλοιώτικα ;

ΗΡΑΚΛΗΣ
            Μην ξαναπής το ίδιο πράμα πίσω•
                όσο για φάβα, νοιώθω.

ΔΙΟΝΥΣΟΣ
  Τέτοιο λοιπόν αισθάνθηκα μέσ' στη καρδία μου πόθο
  γι' αυτόν τον Ευριπίδη.

ΗΡΑΚΛΗΣ
                      Μπα! [δεν το καταλαβαίνω]•
  πόθο αισθάνθης στην καρδιά για ένα πεθαμένο ;

ΔΙΟΝΥΣΟΣ
            [Κ' επιθυμία μεγάλη],
  που δεν μπορεί από το νου κανένας να μου βγάλη
  το να μην τρέξω να τον βρω.

ΗΡΑΚΛΗΣ
                      πού ; κάτω από το χώμα,
  στον Άδη ;

ΔΙΟΝΥΣΟΣ
      Κι' αν βρισκότανε και παρά κάτω ακόμα.

ΗΡΑΚΛΗΣ
            Καλά• και όλ' αυτά γιατί ;

ΔΙΟΝΥΣΟΣ
            Γυρεύω έναν ποιητή•
  κανένα πεια δεν έχουμε, και όσους έχουμ' άφ'τους,
  ούτε κι' αξίζει τίποτα κανένας από δαύτους.

ΗΡΑΚΛΗΣ
  Μα τι, [μ' αυτούς τους ποιητάς, που λες, τους τελευταίους]
  τάχα δεν ζη κι' ο Ιοφών {11} [ο γυιός του Σοφοκλέους,
  αυτός, που στον πατέρα του έφτιασε τόσα πράματα,
  κ' είπε πως ήταν και ζουρλός, μα τούκλεφτε τα δράματα ;]

ΔΙΟΝΥΣΟΣ
  Ε, μόνον τούτο το καλό έχουμ' απάνου-κάτου,
  κι' αν τώχουμε• τα έργα του αν είνε ιδικά του
  ποιος ξέρ' ή του πατέρα του ;

ΗΡΑΚΛΗΣ
                      Και δεν μου λες: γιατί
  από κει κάτω που ζητείς να φέρης ποιητή,
  δεν οδηγείς τον Σοφοκλή, που είνε και τρανότερος
  από τον Ευριπίδη αυτόν, κι' ακόμα γεροντότερος ;

ΔΙΟΝΥΣΟΣ
            Όχι, ποτέ, πριν πιάσω
  και κατά μέρος μια φορά το γυιό του δοκιμάσω,
  με δίχως τον πατέρα του, να ιδώ τι τάχα φτιάνει.
  Κι' ο Ευριπίδης πονηριές μπορεί κ' εκεί να κάνη
                      και να επιχειρήση,
  κολλώντας εις το Σοφοκλή, στον κόσμο να γυρίση,
  ενώ αυτού του Σοφοκλή [είν' η ψυχή του μαλακή],
  ήταν καλόβολος κ' εδώ, Θάνε καλόβολος κ' εκεί.

ΗΡΑΚΛΗΣ
  Και ο Αγάθων ; {12}

ΔΙΟΝΥΣΟΣ
            Μού φυγε και πάει. Ήταν άριστος
  για ποιητής, και ποθητός στους φίλους του κ' ευχάριστος.

ΗΡΑΚΛΗΣ
  πού βρίσκεται;

ΔΙΟΝΥΣΟΣ
            Στους μάκαρας κι' αυτός γλεντοκοπάει.

ΗΡΑΚΛΗΣ
  Κι' ο Ξενοκλής ;{13}

ΔΙΟΝΥΣΟΣ
            Επέθανε, μα το θεό, και πάει.

ΗΡΑΚΛΗΣ
  Και ο Πυθάγγελος ; {14}

ΞΑΝΘΙΑΣ
            Για με κανένας λόγος όμως,
  που μου τσακίσθηκε μ' αυτό το φόρτωμα ο νώμος.

ΗΡΑΚΛΗΣ
  Και πώς τάχα, δεν υπάρχουν παιδαρέλια χίλια τόσα
  που να φτιάνουν τραγωδίες, δρόμο παίρνοντας στη γλώσσα,
            πειο πολύ κι' απ' Ευριπίδες;

ΔΙΟΝΥΣΟΣ
  Ναι, γλωσσούδικα είν' όλα και ως είδος αγουρίδες,
  φλύαρα σαν χελιδόνια, που την τέχνη τη χαλούνε,
            κι' όταν πεια τα επαινούνε
            χάνοντ' από τη χαρά τους,
  μόλις προς την τραγωδίαν ρίξουνε τα κάτουρά τους.{15}
  Τώρα γόνιμον κανένα ποιητή δεν θ' απαντήσης,
  να γεννά μεγάλα λόγια, όσο θέλεις κι' αν ζητήσης.

ΗΡΑΚΛΗΣ
  Γόνιμον ;

ΔΙΟΝΥΣΟΣ
            Που ευκολία νάχη δηλαδή μεγάλη
  ναραδιάζη κάτι τέτοια που θα τούρθουν στο κεφάλι:
  Σπίτι του Διός [να λέη] και παλάτι τον αιθέρα {16}
  για του χρόνου το ποδάρι{17}• [να σου λέη πάρα πέρα],
  και για γλώσσα [να σου λέη] όπου κάνει επιορκία
            δίχως της ψυχής κακία! {18}

ΗΡΑΚΛΗΣ
  Ε, κι' αυτά σ' αρέσουν τάχα ;

ΔΙΟΝΥΣΟΣ
                          Και τρελλαίνομαι ακόμα.

ΗΡΑΚΛΗΣ
  Δεν σου φαίνονται κ' εσένα πως γεμάτα είνε' από βρώμα ;

ΔΙΟΝΥΣΟΣ
  Σπίτι έχεις• μην τρυπώνης μέσ' στο νου μου.

ΗΡΑΚΛΗΣ
                                          Και για μένα
  σαχλαμάρες είνε όλα όσα έχουν ειπωμένα.

ΔΙΟΝΥΣΟΣ
  [Συ για κριτικός δεν κάνεις]• να με μάθης πώς να τρώγω.

ΞΑΝΘΙΑΣ
            Και για μένα ούτε λόγο;

ΔΙΟΝΥΣΟΣ
  Ήλθα να σε βρω δω πέρα, όπως είσ' εσύ ντυμένος,
  να μου ειπής εκεί στον Άδη, όπου ήσουν παγεμένος,
  για το κάθε κατατόπι, αν μου το καλέσ' η χρεία,
  δηλαδή σταθμούς, λιμάνια, φούρνους με ψωμιά, πορνεία,
  βρύσες, πύλες, μονοπάτια, κατοικίες, κάθε στράτα,
  τέλος και ξενοδοχεία όχι με κορηούς γεμάτα.

ΞΑΝΘΙΑΣ
  Και για μένα ούτε λόγο ;

ΗΡΑΚΛΗΣ (προς τον Ξανθίαν)
                      Δύστυχε! και θα τολμήσης
            για να πας και συ επίσης ;

ΔΙΟΝΥΣΟΣ
            Άφησέ τον τούτον τώρα
            και μη χάνουμε την ώρα•
            πες μου για το δρόμο μόνο
  που οδηγεί στον Άδη κάτω, νάχω κέρδος μου το χρόνο,
            Θέλω να μην είνε όμως
  ούτε κρύος-παγωμένος, ούτε και ζεστός ο δρόμος.

ΗΡΑΚΛΗΣ
  Για να ιδούμε σαν ποιό δρόμο να σου πρωτοδείξω τάχα ;
  του σκαμνιού και της κρεμάλας {19},-τούτον ξέρω εγώ μονάχα

ΔΙΟΝΥΣΟΣ
  Δρόμο πνιγηρό μου είπες.

ΗΡΑΚΛΗΣ
                      Είνε κι' άλλος [δεν σου είπα]:
  είνε' ένα στενό, που βγαίνει από του γουδιού την τρύπα.

ΔΙΟΝΥΣΟΣ
  Α, το κώνειον ;

ΗΡΑΚΛΗΣ
            Τι άλλο ;

ΔΙΟΝΥΣΟΣ
            Είνε δρόμος παγωμένος
            και κακοχειμωνιασμένος
  και παγώνει και τα πόδια {20}.

ΗΡΑΚΛΗΣ
            Να σου ειπώ και έναν άλλο
  δρόμο, γρήγορον ακόμα, με κατήφορο μεγάλο ;

ΔΙΟΝΥΣΟΣ
            Ναι, τον προτιμώ αυτό
            που δυσκολοπερπατώ.

ΗΡΑΚΛΗΣ
  Στον Κεραμεικό να τρέξης...

ΔΙΟΝΥΣΟΣ
                          Κ' ύστερα, παρακαλώ;
  Ν' ανεβής εκεί απάνου εις τον πύργο τον ψηλό... {21}

ΔΙΟΝΥΣΟΣ
  Τι να κάνω ;

ΗΡΑΚΛΗΣ
            Αναμμένη τη λαμπάδα να κυττάς,
                κι' όταν δης τους θεατάς
  να φωνάζουν για το δρόμο, πέφτεις κάτω...

ΔΙΟΝΥΣΟΣ
                          Πού;

ΗΡΑΚΛΗΣ
                                          Στο χώμα.

ΔΙΟΝΥΣΟΣ
  Δυο τ ο λ μ ά δ ε ς{22} το μυαλό μου θα γενή ευθύς και λυώμα.
  Δεν τον παίρνω τέτοιο δρόμο που εσύ μου συμβουλεύεις.

ΗΡΑΚΛΗΣ
  Τι θα κάνης;

ΔΙΟΝΥΣΟΣ
            Θα κατέβω απ' το δρόμο που κατέβης.

ΗΡΑΚΛΗΣ
  Μα θα σου φανή μεγάλο το ταξίδι τούτο πάλι•
  θα περάσης και μια λίμνη σαν την άβυσσο μεγάλη. {23}

ΔΙΟΝΥΣΟΣ
  Ε, και πώς θα την περάσω πέρα-πέρα;

ΗΡΑΚΛΗΣ
                                          'Σ ένα μέρος
  με μια τόση δα σχεδία θα προσμένη ένας γέρος {24},
            οπού για να μπης σε δαύτη
  δύο οβολούς για ναύλο θα πληρώσης εις το ναύτη.

ΔΙΟΝΥΣΟΣ
            Μωρέ! τι δύναμι πολλή
            πούχουν οι δυο οι οβολοί!
  Και πώς ήλθες από κείθε ;

ΗΡΑΚΛΗΣ
                      Μ' έφερ' ο Θησεύς. Και φείδια
  τρομερά θα βρης κει κάτω, και θεριά θα βρης τα ίδια.

ΔΙΟΝΥΣΟΣ
  Μ' ό,τι πης να με τρομάξης, κι' ό,τι πης να με φοβίσης,
            ξέρε, δεν θα μ' εμποδίσης.

ΗΡΑΚΛΗΣ
            Έπειτα και λάσπην έχει,
  μα πολύ παχειά κει πέρα• και σκατό θα ιδής να τρέχη,
            κ' εκεί μέσα βουτηγμένους:
  όποιον, μια φορά που ζούσεν, είχεν αδικήση ξένους {25},
            ή παιδιά είχε βατέψη,
            ή και χρήματα είχε κλέψη,
            ή την μάννα είχε χτυπήση,
  ή του ίδιου του πατέρα τα σαγώνια κοπανίση,
  είτε είχ' επιορκήση, ή και γράψη κάτι τι
  εναντίον του Μορσίμου {26} [του γιατρού και ποιητή ].

ΔΙΟΝΥΣΟΣ
  Έπρεπε με τούτους όλους να υπάρχη, μα τον Δία,
  κι' όποιος έχει μάθη ως τώρα το χορό του Κινησία {27}

ΗΡΑΚΛΗΣ
            Ύστερ' από κει και πέρα
  ήχους των αυλών θ' ακούσης κι ώμορφο [σαν την ημέρα
            ένα φως θα ιδής—-σαν τούτο,
            και θα ιδής ακόμα κήπους
            με μυρσίνες φυτεμένες,
  θα ιδής άνδρες και γυναίκες, συντροφιές ευτυχισμένες,
            και χεριών θ' ακούσης κτύπους.

ΔΙΟΝΥΣΟΣ
            Μπα! κι' αυτοί ποιοι τάχα νάνε ;

ΗΡΑΚΛΗΣ
            Στα μυστήρια όσοι πάνε {28}.

ΞΑΝΘΙΑΣ
            Μα τον Δία! να κ' εγώ
  τα μυστήρια κομίζω, σαν γαϊδούρι φορτηγό {29}
            ε λοιπόν, δεν τα κρατώ
  πειο πολλές ακόμη ώρες, [κι' όλα κάτω τα πετώ].

(Ρίπτει το φορτίον του κατά γης)

ΗΡΑΚΛΗΣ
  Μόνο εκείνοι θα σου δώσουν κάθε μια πληροφορία,
            που θα τύχη νάχης χρεία•
  γιατί αυτούς κοντά στο δρόμο πρώτους θα τους βρης μπροστά σου
  και στου Πλούτωνα της θύρες. Αδελφέ μου, τώρα γεια σου!

(Εισέρχεται και κλείει την θύραν)

ΔΙΟΝΥΣΟΣ
            Μα τον Δία, και συ χαίρε!

* * * * *
{7} «Κροκωτός» φόρεμα του Διονύσου λεπτόν και κίτρινον εκ μετάξης,
χρήσιμον εις τας γυναίκας ως ένδυμα πολυτελείας.

{8} «Κόθορνος» υπόδημα αριστεροδέξιον (τσόκαρο), το οποίον έφερον οι
υποκριταί εις το θέατρον.

{9} 0 Κλεισθένης, ως και πολλαχού κωμωδείται, ήτο αισχρόβιος, σπανός και
όμοιος με ευνούχον• επομένως η φράσις «επεβάτευον Κλεισθένει» επέχει
διπλήν σημασίαν, ήτις απεδόθη ως ανωτέρω.

{10} Δύο αναφέρονται Μόλωνες, είς λωποδύτης μεγαλόσωμος, και έτερος
υποκριτής μικρόσωμος• οι αρχαίοι σχολιασταί διαφωνούσι περί του τίνα
εννοεί εκ των δύο• προτιμητέος ο μεγαλόσωμος δια την κωμικήν αντίθεσιν.

{11} Ιοφών, υιός του Σοφοκλέους διά τον οποίον υπήρχεν υποψία ότι
ωκειοποιείτο τα δράματα του πατρός του, όστις και τον εισήγαγεν εις δράμα
του ως φθονερόν. Προς το γήρας του Σοφοκλέους ο Ιοφών, ορεγόμενος την
περιουσίαν του, κατηγόρησεν αυτόν ως παράφρονα• ο δε Σοφοκλής, διά να
αποδείξη ότι δεν είχε χάση τας φρένας του, ηρκέσθη ν' αναγνώση εις τους
Φράτορας τον Ύμνον εις τον Κολωνόν, εκείνοι δε θαυμάσαντες επετίμησαν τον
αχάριστον υιόν. Τότε είπεν ο Σοφοκλής το παροιμιώδες: «ει μεν είμι
Σοφοκλής, ου παραφρονώ• ει δε παραφρονώ, ουκ είμι Σοφοκλής!».

{12} Τραγικός ποιητής, κωμωδούμενος διά θηλυπρέπειαν και διακωμωδήσας το
διδασκαλείον του Σωκράτους.

{13} Ποιητής άξεστος εν τη ποιήσει και συμβολικός.

{14} Τραγικός ποιητής μοχθηρός και άσημος• διά να δείξη δε πλειοτέραν την
ασημότητά του ο Αρ. παρεισάγει τον Ξανθίαν διακόπτοντα τον λόγον και
ομιλούντα περί εαυτού!

{15} «Άπαξ π ρ ο σ ο υ ρ ή σ α ν τ α τη Τραγωδία»: παίζει με την λέξιν
λαμβάνων αυτήν υπό διπλήν σημασίαν: του ο υ ρ ί ζ ω (πλέω προς ούριον
άνεμον) και του ο υ ρ ώ• η διπλή απόδοσις ήτο αδύνατος εις την δημοτικήν
και επροτίμησα την δευτέραν έννοιαν, συνηγορούσης και της γραφής του
κειμένου: —ρήσαντα: (με η).

{16} Εκ της «Μελανίππης» του Ευριπίδου:
όμνυμι δ' ιρόν αιθέρα, οίκησιν Διός.

{17} Εκ της «Αλεξάνδρας» του αυτού•
και χρόνου προύβαινε πους.

{18} Εκ του Ιππολύτου του αυτού (612)•
η γλώττ' ομώμοχ', η δε φρήν ανώμοτος.

{19} « Από κάλω και θρανίου» εννοεί το σχοινίον της αγχόνης και το
εδώλιον, επί του οποίου ανέρχεται ο κατάδικος, διά να φθάση μέχρις αυτού.
Τον συμβουλεύει ν' απαγχονισθή, διά να κατέλθη εις τον Άδην ταχύτερον.

{20} Λέγεται ότι ο διά του κωνείου επερχόμενος θάνατος χαρακτηρίζεται
πρώτον διά της ψύξεως των κνημών, κατά την βεβαίωσιν του Σωκράτους.

{21} Λέγεται ότι εγένοντο τρις του έτους αγώνες λαμπαδηδρομίας εις τον
Κεραμεικόν, κατά τας εορτάς της Αθηνάς, του Ηφαίστου και του Προμηθέως•
υπήρχε δε πύργος υψηλός εις τον Κεραμεικόν, επί του οποίου συμβουλεύει τον
Διόνυσον ν' αναβή και να παρατηρή την λαμπάδα του, όταν δε οι
λαμπαδηδρομείς εκκινήσουν, να ριφθή και αυτός κάτω.

{22} «θρίω δύο»: θ ρ ί ο ν είνε το φύλλον της συκής, εντός του οποίου
περιετύλισσον κρέας κρεουργημένον (κιμάν) στέαρ, ωά και σεμιγδάλι και
παρεσκεύαζον φαγητόν όμοιον με τους παρ' ημίν «τολμάδες», διά τούτο και
επροτίμησα την λέξιν.

{23} Η Αχερουσία λίμνη, δια της οποίας ο Χάρων μεταφέρει επί ελαφρού
ακατίου τας ψυχάς των νεκρών.

{24} Ο Χάρων.

{25} Το χωρίον τούτο παρέχει υποψίας ότι εκ των « Βατράχων » ενεπνεύσθη
και ο Δάντης προς συγγραφήν της « Κολάσεως ».

{26} Αδέξιος ποιητής τραγωδίας, ταυτοχρόνως δε και οφθαλμίατρος• δια
τούτου υπονοεί ο Αρ. τας εναντίον των φαρμακέων γραφομένας κατηγορίας.

{27} Κινησίας, πολλαχού αναφερόμενος εις τας κωμωδίας του Αρ. ως φλύαρος
διθυραμβοποιός ιδέ « Όρνιθας » μετάφρασίν μου σελ. 111 κ. ε.) και ως
διδάσκαλος του πολεμικού χορού της πυρρίχης.

{28} Εννοεί τους μεμυημένους εις τα Ελευσίνια μυστήρια.

{29} Τα μυστήρια μετεκομίζοντο εξ Αθηνών εις Ελευσίνα επί όνων.



ΣΚΗΝΗ Γ’.



ΔΙΟΝΥΣΟΣ—ΞΑΝΘΙΑΣ και μετ' ολίγον ΝΕΚΡΟΣ

ΔΙΟΝΥΣΟΣ (προς τον Ξανθίαν)
  Συ κατέβα τώρα κάτω και τα στρώματά μου φέρε.

ΞΑΝΘΙΑΣ
            Πριν να ξεκαβαλλικέψω
            πώς μπορώ να τα μαζέψω;

ΔΙΟΝΥΣΟΣ
  Κάμε γρήγορα σου λέω.

ΞΑΝΘΙΑΣ
                          Καλέ άφησε μ' εμένα,
  σε παρακαλώ, και πάρε με μισθό νεκρό κανένα,
  έτσι κ' έτσι που θα πάη.

ΔΙΟΝΥΣΟΣ
                      Κι' αν δεν βρω ;

ΞΑΝΘΙΑΣ
                          Τότε πηγαίνω.

ΔΙΟΝΥΣΟΣ
  Καλά λες. Μα να που βγάζουν τώρα κ' ένα παθαμένο.

(Εισέρχονται τέσσαρες νεκροφόροι φέροντες νεκρόν επί σανίδος, προς τον
οποίον αποτείνεται ο Διόνυσος)

  Ε! άνθρωπε του λόγου σου! άκουσε, σε παρακαλώ!
            'ς εσένα το νεκρό μιλώ!
  Μου πηγαίνεις το μπαλότο εις του Πλούτωνος τον τόπο ;

  Ο ΝΕΚΡΟΣ

(ημιεγειρόμενος επί του φορείου του)

  Πόσο είνε ;

ΔΙΟΝΥΣΟΣ
            Νά, εκείνο.

  Ο ΝΕΚΡΟΣ
                      Θα μου δώσης για τον κόπο
  δυο δραχμούλες.

ΔΙΟΝΥΣΟΣ
            Βρε πειο λίγα δεν γυρεύεις, μα τον Δία ;

  Ο ΝΕΚΡΟΣ [προς τους φορείς)
            Δρόμο σεις για την κηδεία.

(επαναπίπτει)

ΔΙΟΝΥΣΟΣ
  Μα για στάσου, ευλογημένε, ίσως γίνη συμφωνία.

  Ο ΝΕΚΡΟΣ
  Αν δεν δώσης δυο δραχμούλες, λέξι μη μου λες καμμία.

ΔΙΟΝΥΣΟΣ
  Οβολούς εννηά σου δίνω.

  Ο ΝΕΚΡΟΣ (ανακαθήμενος ζωηρώς)
            Χωπ! και ζωντανεύω πάλι!

ΞΑΝΘΙΑΣ
  Βρε το θεοσκοτωμένο! δεν του σκάτε το κεφάλι;!

(μετά πείσματος)

  Όχι! πάω μοναχός μου!

ΔΙΟΝΥΣΟΣ
                      Για σου! είσαι παλληκάρι!

ΞΑΝΘΙΑΣ
  Ας τραβήξουμε στο Χάρο, με το πλοίο να μας πάρη

(Ο νεκρός φέρεται εκ νέου εκτός της σκηνής• ενώ ο Ξανθίας, λαμβάνων επί
ώμου τα στρώματα απέρχεται προς το αυτό μέρος της εξόδου του Νεκρού, σύρων
τον όνον και ακολουθούμενος υπό του Διονύσου).

ΑΥΛΑΙΑ




ΜΕΡΟΣ ΔΕΥΤΕΡΟΝ




Όχθη της Αχερουσίας λίμνης, προς την οποίαν φαίνεται προσεγγίζων ο Χάρων
με το πλοιάριόν του. Εισέρχονται ο Ξανθίας και ο Διόνυσος, καθ' ον τρόπον
εξήλθον εις το τέλος του προηγουμένου μέρους.




ΣΚΗΝΗ Α'.



ΧΑΡΩΝ—ΔΙΟΝΥΣΟΣ—ΞΑΝΘΙΑΣ

ΧΑΡΩΝ
(ρίπτων ναυτικήν αρπάγην εις την όχθην)

  Προσάροξον!

ΞΑΝΘΙΑΣ
            Μπα ' τ' είν' αυτό ;

ΔΙΟΝΥΣΟΣ
                          Η λίμνη, μα τον Δία,
  οπού μας ειπ' [ο Ηρακλής]• βλέπω και τη σχεδία.

ΞΑΝΘΙΑΣ
  Στον Ποσειδώνα! είνε' αυτός ο Χάρος [πούχει φθάση] ;

ΔΙΟΝΥΣΟΣ
  Ε, Χάρο! Χάρο! Χάρο, έ!

ΧΑΡΩΝ
                          Ποιος ήλθε να περάση
  από του κόσμου τα κακά κι' απ' τη σκοτούρα την πολλή
  στον κάμπο της Λησμονησιάς και στου γαϊδάρου το μαλλί,{30}
  [μακράν απ' τους ανθρώπους],
  στου Τάρταρου, στους Κόρακες, στου Κέρβερου τους τόπους;

ΔΙΟΝΥΣΟΣ
  Εγώ.

ΧΑΡΩΝ
            Πέρασε γρήγορα.

ΔΙΟΝΥΣΟΣ
                      Το πλοίο σου θα πάρη
  το δρόμο «για τους κόρακας ;...» {31}

ΧΑΡΩΝ
                          Ναι, για δική σου χάρι,
  μα το θεό. Μα πέρασε!

ΔΙΟΝΥΣΟΣ (προς τον Ξανθίαν)
                      Έλα παιδί!

ΧΑΡΩΝ
                                          Το σκλάβο
            δεν θα τον παραλάβω,
  αν ίσως δεν πολέμησε κι' αυτός στη ναυμαχία,
  ελεύθερο το κρέας του να γίνη. {32}

ΞΑΝΘΙΑΣ
                                          Μα τον Δία
            δεν είχα μέρος λάβη
  μη έχοντας στα μάτια μου ασθένεια και βλάβη.

ΧΑΡΩΝ
  Λοιπόν θα πάρης γύρωθε τη λίμνη αυτή.

ΞΑΝΘΙΑΣ
                          [Πηγαίνω]•
  και πού θα περιμένω;

ΧΑΡΩΝ
  Νά, στην Ξερόπετρα {33} εκεί, που οι πεθαμένοι [φαίνονται
            και] στέκουν και ξεραίνονται,
  και στα Ξενοδοχεία.

ΔΙΟΝΥΣΟΣ
            Ε, καταλαβαίνεις ;

ΞΑΝΘΙΑΣ
                                          Και πολύ.

(φορτωνόμενος τα ρούχα)

            Αλλοίμονον και τρισαλλοί!
  πώς τό παθ' απ' το σπίτι μου κ εγώ να ξεμυτίσω
            και τούτον ν' απαντήσω!

(φεύγει με το δέμα των στρωμάτων).

* * * * *

{30} Ειρωνεία, διά το αχρησιμοποίητον της τριχός του όνου, κατ' ακολουθίαν
δε και δια την αχρηστίαν του Άδου εις τον πρακτικόν σκοπόν της ζωής.

{31} Το ες κ ό ρ α κ α ς ισοδυναμεί, ως γνωστόν, με το σημερινόν «εις τον
Διάβολον» εν τούτοις υπήρχει τόπος ούτω καλούμενος και εις τας Αθήνας εις
τον οποίον έρριπτον ή εφόνευον τους εγκληματίας.

{32} Ιδέ υποσημείωσιν {6}

{33} Α υ ν α ί ο υ λίθος: εκ του αύνος = ξηρός• υπήρχεν και εις τας Αθήνας
βράχος ούτω καλούμενος.



ΣΚΗΝΗ Β'.



ΔΙΟΝΥΣΟΣ—ΧΑΡΩΝ—ΧΟΡΟΣ ΒΑΤΡΑΧΩΝ

ΧΑΡΩΝ
  Κάθησε τώρα στο κουπί [την ώρα να μη χάνης]•

   (Ο Διόνυσος εισέρχεται εις την σχεδίαν και κάθηται εκ παρεξηγήσεως επί
της κώπης)

  και όποιος αγαπάει να μπη, ας έλθη,— Ε, τι κάνεις
            αυτού εσύ ;

ΔΙΟΝΥΣΟΣ
                      Τι κάνω ;
  αυτό που μούπες: έκατσα εις το κουπί απάνω.

ΧΑΡΩΝ
  Κάθησ' εδώθε, κοιλαρά!

ΔΙΟΝΥΣΟΣ (μετατοπιζόμενος)
                      Νά!

ΧΑΡΩΝ (οδηγών αυτόν)
                          Φέρ’ τα χέρια μπρος καλά
  και τέντωσε τα.

ΔΙΟΝΥΣΟΣ (εκτελών)
                      Νά!

ΧΑΡΩΝ
                      Λοιπόν άφησ'τα λόγια τα πολλά•
  τράβηξε γρήγορα κουπί και όλο μπρος.

ΔΙΟΝΥΣΟΣ
                                          Για στάσου,
  πώς θα μπορέσω μόνος μου να σύρω τα κουπιά σου,
  πούμ' άπειρος στη θάλασσα, και ούτε μια φορά
  στη Σαλαμίνα πήγα ;

ΧΑΡΩΝ
                      Α, θα μάθης μια χαρά•
            σαν θα τραβάς κουπί
  θ'ακούς τραγούδια όμορφα.

ΔΙΟΝΥΣΟΣ
                      Ποιος τάχα θα τα ειπή ;

ΧΑΡΩΝ
  Οι κύκνοι θα σου τραγουδούν, κ' οι βάτραχοι, χορός λαμπρός.

ΔΙΟΝΥΣΟΣ
  Καλά• δος το παράγγελμα.

ΧΑΡΩΝ
                      Άπωσον! άπωσον! εμπρός!

(Η λέμβος εκκινεί, ακούεται δε αόρατος ο Χορός των Βατράχων).


ΧΟΡΟΣ ΒΑΤΡΑΧΩΝ
                          Βρεκεκέξ, κοάξ—κοάξ!
                          βρεκεκέξ, κοάξ—κοάξ!
                         Παιδιά της βρύσης, ζούμε
                           στης λίμνης τα νερά,
                          και ύμνους τραγουδούμε
                           με αυλούς κάθε φορά,
                           και με φωνή αρμονική
                         τραγούδι ψέλνουμε γλυκύ,
                             —κοάξ —κοάξ! —
                          για το Βάκχο του Διός,
                        που στη Νύσα {34} είνε θεός
                     και στης Λίμνες{35}, στον καιρόν
             που τραγούδια μεθυσμένα των Χυτρών των ιερών {36}
                           ψέλνονται απ' το λαό
                          στον δικό μου το ναό—
                           βρεκεκέξ, κοάξ-κοάξ!

ΔΙΟΝΥΣΟΣ
            Βρε, «Κοάξ-κοάξ» [καϋμένα]!
            σεις τραβάτε το χορό σας,
            αλλά δεν ρωτάτ' εμένα
  που πονώ στο [[κολωνούρι]];

ΧΟΡΟΣ ΒΑΤΡΑΧΩΝ
                      Βρεκεκέξ, κοάξ-κοάξ!

ΔΙΟΝΥΣΟΣ
                          Βρεκεκέξι, και ξερό σας!
            που δεν είσθε τίποτ' άλλο
            από 'να «κοάξ» [μεγάλο].

ΧΟΡΟΣ ΒΑΤΡΑΧΩΝ
                          Τώπες αυτό πολύ καλά,
                       εσύ, που φτιάνεις τα πολλά.
                  Η μούσες η γλυκόλυρες εμένα μ' αγαπάν'
                  και ο κερατοπόδαρος καλαμοπαίχτης Παν•
                       και στον Απόλλωνα το λυράρη
                               φέρνω χαρά,
                                 για χάρι
         του καλαμιού του τρυφερού, που μέσ' στης λίμνης τα νερά
                          το τρέφω για τη λύρα—
                          βρεκεκέξ, κοάξ-κοάξ!

ΔΙΟΝΥΣΟΣ
            Μα εγώ καρούλες [πήρα
            κ'] έχω γεμίση όλος•
            [τράβα και τράβα το κουπί],
            όπου θαρρώ κι' αυτός θα 'πη:
            βρεκεκέξ, κοάξ-κοάξ!

ΧΟΡΟΣ ΒΑΤΡΑΧΩΝ
            Βρεκεκέξ κοάξ-κοάξ!

ΔΙΟΝΥΣΟΣ
  Πάψε, τραγουδιστάδικη γενηά!

ΧΟΡΟΣ ΒΑΤΡΑΧΩΝ
                      Θα τραγουδήσουμε
                           και θα χοροπηδήσουμε
                         όπως και κάθε μια φορά,
                         σε μέρες ήλιου καφτερού,
                           μέσα πηδάμε με χαρά
         στης κύππερες [της δροσερές] και στα καλάμια του νερού,
                        χαρούμενοι, με της γλυκές
                         ωδές, της κολυμβητικές,—
             ή, του Διός γυρεύοντας της μπόρες ν' αποφύγουμε,
            δρόμο στης λίμνης το βυθό γρήγορα τότε ανοίγουμε,
                          και ψάλλουμε κάθε φορά
                          τραγούδια ταιριασμένα
                             μαζύ με τα νερά
                           τα κυματοαφρισμένα—
                           βρεκεκέξ, κοάξ-κοάξ!

ΔΙΟΝΥΣΟΣ
            Α! το βρεκεκέξ αυτό
            τώρα πεια σας το κρατώ.

ΧΟΡΟΣ ΒΑΤΡΑΧΩΝ (ειρωνικώς)
  Ω! τι κακό που πάθαμε!

ΔΙΟΝΥΣΟΣ
                      Κ' εγώ θα δοκιμάσω
  πολύ περσσότερο κακό, απ' το κουπί αν σκάσω.

ΧΟΡΟΣ ΒΑΤΡΑΧΩΝ (μετά πείσματος)
            Βρεκεκέξ, κοάξ-κοάξ!

ΔΙΟΝΥΣΟΣ
  Σκούζετε και δεν με μέλει.

ΧΟΡΟΣ ΒΑΤΡΑΧΩΝ
                      'Μεις θα σκούζουμ' εδώ πέρα
  όσο αντέχει ο λάρυγγάς μας και για όλην την ημέρα---
            βρεκεκέξ, κοάξ-κοάξ-!

ΔΙΟΝΥΣΟΣ
            Όσο κι' αν ξεφωνίσετε
            μα δεν θα με νικήσετε!

ΧΟΡΟΣ ΒΑΤΡΑΧΩΝ
            Ούτε και συ εμάς μπορείς.

ΔΙΟΝΥΣΟΣ
  Ούτε κ' εμένα πάλι εσείς, γιατί θα σκούζ' ολημερής
  το «βρεκεκέξ-κοάξ-κοάξ», ως πού η φωνή να φθάση
  και το δικό σας το «κοάξ» στο τέλος] να σκεπάση.

ΧΟΡΟΙ ΒΑΤΡΑΧΩΝ
            Βρεκεκέξ, κοάξ-κοάξ!

(Το ακάτιον του Χάρωνος φθάνει εις την αντιπέραν όχθην. Ο Χορός των
Βατράχων σιγά).

ΔΙΟΝΥΣΟΣ μετ' ανακουφήσεως)
            Ε! δεν το καταλάβατε
  πως το «κοάξ-κοάξ» αυτό στο τέλος θα το παύατε ;

ΧΑΡΩΝ
  Ε! βάλε κάτω το κουπί, άφησ' τους λόγους τους πολλούς,
  και βγαίνε!... Δος το ναύλο σου.

ΔΙΟΝΥΣΟΣ

(εγχειρίζων νόμισμα και εξερχόμενος)

                      Πάρε τους δυο σου οβολούς.

(Ο Χάρων λαμβάνει το νόμισμα και απομακρύνεται με την λέμβον του, ενώ εις
την όχθην εμφανίζεται ο Ξανθίας, φορτωμένος πάντοτε τα στρώματα).

* * * * *
{34} Νύσα: τόπος της Αραβίας, εις τον οποίον ο Διόνυσος εγεννήθη• κατ'
άλλους ο Διόνυσος εκαλείτο Νύσιος από της εν Ινδίαις Νύσης, κατά την
βεβαίωσιν του Φιλοστράτου εν β. Απολλωνίου Τυανέως.

{35} Λίμναι: τόπος ιερός του Διονύσου και ναός εν Αττική.

{36} Χύτροι: εορτή του Βάκχου (και του Ερμού) εν Αθήναις, αγομένη κατά την
τρίτην ημέραν των Ανθεστηρίων εν μηνί Ανθεστηριώνι (Φεβρουάριος προς
Μάρτιον), καθ' ην προσέφερον όσπρια εντός χυτρών. Ετελούντο δε και αγώνες
καλούμενοι «χύτρινοι».



ΣΚΗΝΗ Γ'.



ΔΙΟΝΥΣΟΣ—ΞΑΝΘΙΑΣ

ΔΙΟΝΥΣΟΣ
  Και ο Ξανθίας, πούνε τος;...Ξανθία!... Ε!... πού είσαι;

ΞΑΝΘΙΑΣ
  Ου!...

ΔΙΟΝΥΣΟΣ
      Έλα δω, βρε!

ΞΑΝΘΙΑΣ
  Γεια χαρά!

ΔΙΟΝΥΣΟΣ
                      Και δεν μου διηγείσαι
  τ' είν' από δώθε ;

ΞΑΝΘΙΑΣ
            Λασπουριά και σκότος.

ΔΙΟΝΥΣΟΣ
                                          Δώθε πέρα
  είδες κανένα απ' αυτούς που δέρνουν τον πατέρα,
            κ' επίορκο κανένα,
  κατά που είπ' ο Ηρακλής σε μένα και σε σένα ;

ΞΑΝΘΙΑΣ
  Εσύ δεν είδες απ' αυτούς [σε τούτη εδώ τη χώρα] ;

ΔΙΟΝΥΣΟΣ
  Στον Ποσειδώνα! βέβαια• τους βλέπω, νά, και τώρα.
  Και τι θα κάνουμε λοιπόν ;

ΞΑΝΘΙΑΣ
                      Ο πειο καλός ο τρόπος
  είνε να πάμ' εμπρός, θαρρώ, γιατί αυτός ο τόπος,
            [κι' αυτή δω πέρα η μεριά],
  όπως μας είπ' ο Ηρακλής, έχει τα φοβερά θεριά.

ΔΙΟΝΥΣΟΣ
            Σκασμό να βγάλη στο λαιμό,
  που μού κανε παλληκαριές, γιατ' ήξερε πώς πολεμώ
  και ζήλεψε! Μωρέ κανείς δεν είνε γεννημένος
  από τον Ηρακλή αυτόν πειο ψωροφαντασμένος!
  Εύχομαι νάβρω κάτι τι κ' εγώ σε τούτη τη μεριά,
  κι' αντάξια του ταξειδιού να κάνω μια παλληκαριά.

ΞΑΝΘΙΑΣ (ακροώμενος)
  Μα το θεό! σαν τρίξιμον ακούσανε ταυτιά μου.

ΔΙΟΝΥΣΟΣ (έμφοβος)
  Πού;

ΞΑΝΘΙΑΣ
      Πίσω.

ΔΙΟΝΥΣΟΣ

(τοποθετούμενος ταχέως προ του Ξανθίου)

            Έλα πίσω μου.

ΞΑΝΘΙΑΣ
                      Μροστά.

ΔΙΟΝΥΣΟΣ (ερχόμενος όπισθεν του)
                          Έλα μπροστά μου.

ΞΑΝΘΙΑΣ
  Μα το θεό, ένα θεριό πολύ τρανό θωρώ.

ΔΙΟΝΥΣΟΣ (έντρομος πάντοτε)
            Τι λόγο είνε;

ΞΑΝΘΙΑΣ
                      Φοβερό.
            πολλές μορφές αλλάζει,
  πότε βωδιού ή μουλαριού, πότε γυναίκας μοιάζει..

ΔΙΟΝΥΣΟΣ
  πού είνε; δείξε μου να ιδώ.

ΞΑΝΘΙΑΣ (δεικνύων προς τα παρασκήνια)
                          Νά κύττα τώρα πάλι:
  δεν φαίνεται γυναίκα πεια, σαν σκύλλα έχει προβάλη.

ΔΙΟΝΥΣΟΣ (παρατηρών)
  Μα τότε Θάνε Μπόμπιρας. {37}

ΞΑΝΘΙΑΣ
                      Φωτιές που βγάζει [και κακό]
  το μούτρο της ολόκληρο!...

ΔΙΟΝΥΣΟΣ
                          Και είν' από χαλκό
            το ένα της το πόδι...

ΞΑΝΘΙΑΣ
  Και τάλλο είνε κοπριά από γαϊδούρ' ή βώδι.

ΔΙΟΝΥΣΟΣ (έντρομος)
  Πούθε να κάνω τώρα εγώ;

ΞΑΝΘΙΑΣ
                      Κ' εγώ που θα το σκάσω;

ΔΙΟΝΥΣΟΣ
  Φύλαξε, Ιερέα μου{38}, κ' εγώ θα σε κεράσω
            κρασί, να πιής μαζύ μου

ΞΑΝΘΙΑΣ
            Χανόμαστε, Ηρακλή μου!

ΔΙΟΝΥΣΟΣ
  Άνθρωπε, σε παρακαλώ αφ' της προσκλήσεις της πολλές,
  και τώνομα του Ηρακλή μη μου το ξαναλές.

ΞΑΝΘΙΑΣ
  Θέλεις Διόνυσο λοιπόν [και πάλι να σε βγάλω];

ΔΙΟΝΥΣΟΣ
  Να λες και τούτο τώνομα λιγώτερ' από τάλλο.

ΞΑΝΘΙΑΣ
  Για έλ', αφέντη, από δω, και τράβ' αυτόν το δρόμο.

ΔΙΟΝΥΣΟΣ
  Τι τρέχει;

ΞΑΝΘΙΑΣ
            Πάρε θάρρος πεια, [και άφησε τον τρόμο]•
  τώρα καλά την έχουμε, όπου μπορεί να ειπούμε
  κ' εμείς σαν τον [ηθοποιό] Ηγέλοχο: «θωρούμε
  γαλήν' υπό τα κύματα »! {39} Μπόμπιρας [κι' όλα], πάνε.

ΔΙΟΝΥΣΟΣ
            Αλήθεια ; όρκο κάνε!

ΞΑΝΘΙΑΣ
  Στο Δία!

ΔΙΟΝΥΣΟΣ
            Ξανακάμε τον.

ΞΑΝΘΙΑΣ
                      Στο Δία•

ΔΙΟΝΥΣΟΣ
                                          Μια φορά
  και πάλι.

ΞΑΝΘΙΑΣ
            Μά τον Δία!

ΔΙΟΝΥΣΟΣ
                      Ωχ! τρανή μου συφορά!
  τι κιτρινάδα έλαβα στο πρόσωπο μεγάλη!

ΞΑΝΘΙΑΣ (δεικνύων τον Ιερέα) {40}
            Και τον [κοκκινομάλλη] {41}
  τον ιερέα κύτταξε, που γίνηκε στο χρώμα
  πειο κόκκινος ακόμα.

ΔΙΟΝΥΣΟΣ
  Αχ! από που τα βάσανα μου πέσαν στο κεφάλι,
  και ποιος θεός εβάλθηκε λοιπόν να με ξεβγάλη ;
  Μη το «παλάτι του Διός» που λένε τον αιθέρα
  ή «το ποδάρι του καιρού». {42}

ΞΑΝΘΙΑΣ

(παρατηρών προς τα παρασκήνια και αποτεινόμενος προς τον Διόνυσον)

                      Ε, ε!

ΔΙΟΝΥΣΟΣ (ανησύχως)
                          Τ' είν' αυτού πέρα ;

ΞΑΝΘΙΑΣ
  Δεν άκουσες;

ΔΙΟΝΥΣΟΣ
            Ν' ακούσω τι;

ΞΑΝΘΙΑΣ
                      Τον ήχο μιας φλογέρας.

ΔΙΟΝΥΣΟΣ
  Αλήθεια• κάποιος μυστικός μ' εχτύπησεν αγέρας
            που έχει και μια μυρουδιά,
            σαν νάρχεται από δαδιά.
  Στάσου ν' ακούσουμε καλά• [το μόνο που θα πράξουμε
            θα είνε] να λουφάξουμε.

(Λαμβάνουν αμφότεροι πλαγίαν τινά θέσιν εις το δεξιόν πρόσθιον της σκηνής
και ακροώνται).

ΧΟΡΟΣ ΜΥΣΤΩΝ (έσωθεν)
            Ίακχε! {43} ω Ίακχε!
            Ίακχε! ω Ίακχε!

ΞΑΝΘΙΑΣ (ιδία προς τον Διόνυσον)
  Άκουσ', αφέντη, άκουσε... θα παίζουν με φλογέρα
  αυτοί που μυηθήκανε{44} [και βρίσκοντ' εδώ πέρα]
  —κατά που είπ' ο Ηρακλής—και τραγουδούνε τώρα
  κι' αυτοί εδώ τον Ίακχο, ωσάν το Διαγόρα. {45}

ΔΙΟΝΥΣΟΣ
  Έτσι θαρρώ• μα πειό καλά θα ήταν να ησυχάσουμε,
  να μάθουμε τι γίνεται και λέξι να μη χάσουμε.

(Ακροώνται. — Εισέρχεται ο Χορός των Μυστών αριστερόθεν και λαμβάνει θέσιν
επί της σκηνής• όλοι κρατούν δάδας ανημμένας)

* * * * *
{37} Έ μ π ο υ σ α: εμυθολογείτο ως δαίμων φασματώδης αποστελλόμενος υπό
της Εκάτης προς εκφόβισιν των οδοιπορούντων την νύκτα• κατ' άλλους ήτο
μονόπους, ή ενίπους, εξ ου το όνομα• κατ' άλλους δε εναλλάσσουσα μορφάς,
ως και ανωτέρω σημειούται, ή ταυτόσημος της Εκάτης, ως εν τη απολεσθείση
κωμωδία του ιδίου Αρ. «Ταγηνισταίς», αναφέρεται, κατά τον Σχολιαστήν.
Απέδωκα ανωτέρω την λέξιν διά της συγχρόνου Μπόμπιρας, καθ' όσον είνε αυτή
η ιδία η λέξις Έ μ π ο υ σ α, ανταποκρινομένη εις την γαλλικήν vαmpire και
εις την ιταλικήν vαmpiro, εξ ης επανήλθεν εις την καθ' ημάς ομιλουμένην
υπό την παραφθοράν β ό μ π ι ρ α ς-—-μ π ό μ π ι ρ α ς. Παρά τω Έλλην λαώ
ο Μπόμπιρας είνε δαίμων (νάνος) ροφών το αίμα των βρεφών.

{38} Ενταύθα διπλή υπόθεσις: ή ακολουθεί τον Διόνυσον ιερεύς, προς ον
αποτείνεται ούτος, ή ότι ο Διόνυσος στρέφεται από της σκηνής προς τον εν
τω ακροατηρίω ευρισκόμενον ιερέα του Διονύσου και αποτείνεται προς αυτόν
διά την επίτασιν της κωμικότητος της σκηνής• η δευτέρα υπόθεσις είνε και η
πιθανωτέρα, καθόσον η πρώτη εις ουδένα στηρίζεται προηγούμενον υπαινιγμόν
εν τω κειμένω.

{39} Παρωδεί ενταύθα ο Αρ. κακόζηλον στίχον του Ευριπίδου εν Ορέστη (269)

  « εκ κυμάτων γαρ αύθις αυ γαλήν' ορώ»

τον οποίον και ο Πλάτων κατακρίνει• τον στίχον τούτον κατά την παράστασιν
του Ορέστου εν Αθήναις ο υποκρινόμενος τον ήρωα τραγικός υποκριτής
Ηγέλοχος τόσον κακώς απήγγειλεν, ώστε αντί της λέξεως γ α λ ή ν (α), την
οποίαν ενόει ο ποιητής, ηκούσθη η λέξις γ α λ ή ν, αιτιατική της λ. γαλή.

{40} Ανάγεται εις την προηγουμένην μου σημείωσιν {38}, ότι ο Διόνυσος
δεικνύει τον μεταξύ των θεατών Ιερέα του Διονύσου.

{41} Πολλαί επεξηγήσεις υπάρχουν της φράσεως ταύτης παρά τοις Σχολιασταίς:
τινές λέγουν ότι ο ιερεύς του Διονύσου ήτο πυρρός το χρώμα, συσχετίζοντες
τούτο προς το του Ευπόλιδος, ονομάζοντος τον ιερέα του Διον. αιγόπυρρον• ο
Αρίσταρχος εννοεί τον ίδιον Ξανθίαν, έχοντα το όνομα εκ του χρώματος της
κόμης. Αναφέρεται δε και ετέρα επεξήγησις, ότι ο Ξανθίας, «εκκαλύψας το
αιδοίον είπε τούτο, προς το επυρρίασε παίζων• πυρρόν γαρ ήν και το
αιδοίον» (Σχολιαστής).

{42} Παρωδεί και πάλιν στίχους του Ευριπίδου, ως αναφέρεται και εν τη
σημειώσει μου {39}

{43} Ίακχος: επώνυμον του Βάκχου, (ή άλλης υποχθονίας θετότητος), τον
οποίον επεκαλούντο κατά τα Ελευσίνια Μυστήρια.

{44} Εννοεί τον χορόν των μεμυημένων εις τα Ελευσίνια Μυστήρια.

{45} Ποιητής και φιλόσοφος Μήλιος άθεος, καταδικασθείς επί εξυβρίσει και
ασεβεία προς τα Ελευσίνια Μυστήρια. Περί τούτου ιδέ και σημείωσιν εις την
μετάφρασίν μου των «Ορνίθων» έκδοσιν Φέξη, 1910, σελ. 91.



ΣΚΗΝΗ Δ'.



ΧΟΡΟΣ ΜΥΣΤΩΝ και οι ΑΝΩΤΕΡΩ

ΧΟΡΟΣ ΜΥΣΤΩΝ
               Ίακχε! που εδώ πέρα μεγαλότιμο έχεις θρόνο,
                            — Ίακχε! ω Ίακχε!—
          έλα με τους αγιασμένους τους συντρόφους σου και μόνο,
                            έλα στήσε το χορό
                          στο λιβάδι [το ιερό],
                   το πολύκαρπο στεφάνι, που έχεις βάλη
                           ένα γύρω στο κεφάλι,
                           έλα, τίναξε το κάτω,
                        πουν' από μυρτιές γεμάτο,
              και μαζύ μ' εμάς τους μύστες κτύπα πόδι ζωηρό
                         εις τον άγιο αυτό χορό,
                τον γεμάτον από χάρες, τον αγνό, τον ιερό.

ΞΑΝΘΙΑΣ
              Θεία και πολυτίμητη της Δήμητρας κοπέλλα! {46}
                           μια ευωδία, τρέλλα,
                         μου έφθασεν ως εδώ νά...
                           από κρεάτα χοιρινά!


ΔΙΟΝΥΣΟΣ
                           Ήσυχα• θα κάνης έτσι
                         αν θα φας και κοκορέτσι;

ΧΟΡΟΣ ΜΥΣΤΩΝ
                     Σήκω, τίναχτ' της λαμπάδες που κρατείς
                        φλογισμένες μέσ' στο χέρι,
             για να φωτισθή ο λειμώνας απ' το φως της τελετής
                         και να λάμψη σαν αστέρι.
                          Τα γεροντικά τεντώνουν
                        γόνατα, και ξανανειώνουν •
                            κ' η τιμές η ιερές
                          της παληές και φοβερές
                     λύπες διώχνουν και τους πόνους
                         από περασμένους χρόνους.
                          Έλα, τη λαμπάδα κράτει
                        και με το ρυθμό περπάτει,
                         ευτυχής, ξανανειωμένος,
            για να φωτισθή ο λειμώνας του χορού ο ανθισμένος.

(ΗΜΙΧΟΡΟΣ)
                         Ας φύγη απ' αυτά τα μέρη
                      όποιος τα λόγια μου δεν ξέρει
          κι' ούτ' έχει σκέψι καθαρή, κι' όσοι δεν ήσαν χορευτές
                       εις των Μουσών της τελετές,
                      ούτ' έμαθαν τη γλώσσα εκείνου
                     του ταυροφάγου του Κρατίνου, {47}
                      κι' όσοι αστειότητες γυρεύουν
                         ξετοπισμένες και χαζές,
                     και γύρω απ'τους βωμούς λοχεύουν
                     για να τους έλθη ένας μεζές {48}
                         ή εχθρική οποίος αφίνει
                       στάσι, και δεν την καταλεί,
                       κ' η κοινωνία δεν του δίνει
                          τιμή κ' υπόληψι πολλή,
                      αλλά κι' ο ίδιος κάνει στάσεις
                         κι' ανάβει έχθρα φοβερή,
                        οπού να βρίσκη περιστάσεις
          για να κερδίζη ό,τι μπορεί• ή σε καιρό, που όλ' η χώρα
                          σε δυστυχίες υποφέρει,
           ως άρχοντας δέχεται δώρα, ή και της πόλεως προσφέρει
                      φρούριον στον εχθρό, ή πλοίον,
                      κι' όπως αυτός ο Θωρυκίων,{49}
                        που εικοστή μας έχει βάλη,
                         ο φορομπήχτης! ένα-ένα
                          τραβάει ταπαγορευμένα
                         από την Αίγινα να βγάλη,
                     πίσσα, [πανιά], πετσιά, λινάρι,
                        η Επίδαυρος για να τα πάρη
                         η οποίος πάλι κατορθώση
                      άλλον [πειο πλούσιο] να 'πείση
                       και χρήμα στον εχθρό να δώση
                       το στόλο του για να βοηθήση,
                         ή εχθρός είνε της Εκάτης
                      και τους χορούς της τραγουδάει
                     τους κυκλικούς στ' αγάλματά της,
                         ή ρήτορας, που έχει φάη
                           το χρήμα κάθε ποιητή
                       και κοροϊδείες τούχουν ψάλη
                         στου Διονύσου τη μεγάλη
                          πατροπαράδοτη γιορτή.
                          'Σ αυτούς όλους καθαρά
                            λέω με φωνή μεγάλη
                           και για δεύτερη φορά
                         και για τρίτη λέω πάλι:
                        ας τραβούν απ' τους χορούς
                         των μυστών τους ιερούς.
                         Σεις ωδές να πήτε θείες
                          μέσα στης ολονυχτίες,
                          όπως πρέπουνε 'ς αυτή
                         την [ατέλειωτη] γιορτή.

(ΗΜΙΧΟΡΟΣ)
                          Με θάρρος ας προβαίνη
                       καθείς, και με ρυθμό ποδιών,
                        στην αγκαλιά των λιβαδιών
                            την πολυανθισμένη,
                         ψέλνοντας, και μ' αστεία
                           και κάθε κοροϊδεία•
                           κ' εκεί όπου θα πάη
                           θα βρη πολλά να φάη.
                       Μα έμβα μέσα να υψώσης τώρα
                    με δόξες και τραγούδια [γιορτινά],
                       την Σώτειρα θεά, την Αθηνά,
                          όπου 'ς αυτήν τη χώρα
                       τη σωτηρία πάντοτε στέλλει,
                      κι' ο Θωρυκίων αν δεν το θέλη.
                             Ελάτε τώρα πάλι
                       κι' άλλα τραγούδι' αρχίσετε
                      με ύμνους θείους να στολίσετε
                  τη Δήμητρα την καρπερή και τη μεγάλη.
                          Έλα, ω Δήμητρα, κυρά,
                            στα όργια τα ιερά
                        και τους χορούς σου σώσε!
                             Δύναμι έλα δώσε,
                              [που να μπορώ]
                   ολομερής να παίζω και να τραβώ χορό,
                          πολλά να λέω κάθε φορά
                          και χωρατά και σοβαρά•
                    και όταν άξια, [με τη δύναμί σου]
                   και παίξω και γελάσω στη γιορτή σου,
                         και της νίκης να μπορέσω
                          το στεφάνι να φορέσω.
                      Και τον θεό παρακαλέστε τούτο
                           με άλλον ύμνον ιερό,
                    οπού της ωμορφιάς έχει τον πλούτο
                         και συντροφεύει το χορό.
  Ίακχε πολυτίμητε! τραγούδι να ζητήσης
  για τούτη τη γιορτή γλυκό, κ' έλα ν' ακολουθήσης
  μαζύ με τη θεά και συ, και ν' αποδείξης πάλι
  πως δεν σου φέρνουν κούρασι κ' οι δρόμοι οι μεγάλοι.
  Ίακχε φιλοχορευτή! έλα μαζύ μ' εμένα!
  όπου, για γέλια, μας φορείς κουρέλια και σχισμένα.
            και ρούχα και ‘ποδήματα, {50}
            και, δίχως έξοδα πολλά,
            παιγνίδια κάνουμε τρελλά
            και του χορού πηδήματα
  Ίακχε φιλοχορευτή! έλα μαζύ μ' εμένα•
            επήρε τώρα ένα
            η ματιά μου κοριτσάκι,
  που παίζει κάπου δω κοντά, μ' ώμορφο προσωπάκι,
            κι' απ' τα πουκαμισάκια του,
            που φαίνονται σκασμένα,
            πετιώνται τα βυζάκια του,
  Ίακχε φιλοχορευτή! έλα μαζύ μ' εμένα!

ΔΙΟΝΥΣΟΣ
  Μ' αρέσουνε η συντροφιές και θέλω με παιγνίδια
  και με χορούς να βρίσκωμαι μ'αυτή. {51}

ΞΑΝΘΙΑΣ
                                          Κ' εγώ τα ίδια.

ΧΟΡΟΣ ΜΥΣΤΩΝ
  Θέλετε τον Αρχίδαμο να κοροϊδέψουμε μαζύ,
  που χρόνια ολόκληρα εφτά μέσα στην πόλι τώρα ζη,
            μα δεν του φύτρωσε κανείς
            ακόμα συγγενής, {52}
  που κάνει το δημαγωγό στους πεθαμένους τώρα
            πούχ η απάνω χώρα, {53}
            κι' έχει στη μοχθηρία
            παρμένα τα πρωτεία ;
            Ξέρω και για τον Κλεισθένη {54}
  που στους τάφους των ηρώων [στον Κεραμεικό πηδά]
            κι' από πάνου τους πηγαίνει
  και τα γένεια του τραβάει, και τον κώλο του μαδά•
            που σκυμμένος μια φορά
            είχε κλάψη φοβερά
            προσκαλώντας το Σ ε γ ά μ η, {55}
  που είνε' ένας ψωλοτρίφτης, και το γυιό του Α λ ο γ ο γ ά μ η,
            όπως λένε τον Καλλία,
            οπού και στη ναυμαχία
            μέρος θέλοντας να πάρη,
  εφορτώθηκε στη ράχη ένα λιονταριού τομάρι.

ΔΙΟΝΥΣΟΣ

(προς τον χορόν, εξερχόμενος της κρύπτης του)

  Δεν μας λέτε πού ο Πλούτων κατοικεί; είμαστε ξένοι
            και οι δυο νεοφερμένοι.

ΧΟΡΟΣ ΜΥΣΤΩΝ
  Ούτε μακρυά από δώθε, ούτε να ξαναρωτήσης:
  βρίσκεσαι μπροστά στη θύρα [που μπορείς και να κτυπήσης]

ΔΙΟΝΥΣΟΣ (προς τον Ξανθίαν)
            Ε, παιδί! και πάλι [δρόμο]•
            πάρ' τα στρώματα στο νώμο.

ΞΑΝΘΙΑΣ
(εγείρων το φορτίον του με κόπον)

  Ωχ! αυτό το σύρε κι' έλα θα τραβήξη τάχ' ακόμα ;
  «Διός Κόρινθος» {56} χωμένος μήπως βρίσκεται στο στρώμα;

(Εξέρχεται δεξιόθεν με το φορτίον του ακολουθών τον Διόνυσον)

* * * * *
{46} Εννοεί την Περσεφόνην.

{47} Ο Κρατίνος ήτο κωμικός ποιητής, σατυρίσας με πολλήν ελευθεροστομίαν
και δριμύτητα τας αθηναϊκάς ασχημίας, σκωπτόμενος και από τον Αρ. ως
μαλθακός και μέθυσος• διά τούτο δε ο ποιητής αποδίδει αυτώ και τον τίτλον
του Ταυροφάγου, όστις είνε επίθετον του Βάκχου, ως θεού του οίνου ή διότι
εθύετο εις αυτόν ταύρος, ή διότι οι νικηταί εις τα Διονύσια ελάμβανον
ταύρον ως βραβείον.

{48} Βωμολόχοι εκαλούντο οι περί τους βωμούς ιστάμενοι πειναλέοι, οι
οποίοι διά διαφόρων αστειοτήτων και χυδαιοτήτων προεκάλουν την προσοχήν
των θυτών, εκλιπαρούντες τεμάχια ή εντόσθια των σφαγίων• εκ τούτου και η
λέξις βωμολοχία.

{49} Στρατηγός κατά την εποχήν του Πελοποννησιακού πολέμου, κατηγορούμενος
επί προδοσία, της οποίας τας λεπτομερείας βλέπει ο αναγνώστης εν τω
κειμένω.

{50} Υπαινίσσεται ενταύθα ο Αρ. την πενιχρότητα των παραστάσεων των
θεατρικών έργων κατά τα Διονύσια, ελλείψει πλουσίων χορηγών.

{51} Εννοεί την κορασίδα, περί ης ανωτέρω.

{52} Αθηναίος δημαγωγός, κωμωδούμενος και ως ξένος, όστις πολιτογραφηθείς,
επί επτά ολόκληρα έτη δεν είχεν αποκτήση συγγενείς— (φράτορας)• ενταύθα
παίζει ο Αρ. με την λέξιν φράτορες και φ ρ α σ τ ή ρ ε ς (=οι οδόντες του
ποιδίου) λέγων: «ος επταετής ών ουκ έφυσε φ ρ α τ ο ρ α ς», όπως ημείς θα
ελέγομεν εις άλλην συνεκδοχήν τραπεζίτας.

{53} Εννοεί τους Αθηναίους.

{54} Σατυρίζει τούτον ο Αρ. κατά κόρον ως φαυλόβιον εις τας πλείστας των
κωμωδιών του.

{55} Σ ε β ί ν ο ς: όνομα πλαστόν εκ του σ έ και β ι ν ώ,
(=συνουσιάζομαι)• ομοίαν έπλασε κατωτέρω και την λέξιν ι π π ο β ί ν ο ς,
εκ του β ι ν ώ — ί π π ο ν, ή ως ίππος, ην απέδωκα δια της ανωτέρω εν τω
κειμένω λέξεως.

{56} Παροιμία επί των επαναλαμβανόντων τα αυτά πράγματα, προελθούσα εκ του
μύθου, ότι ο Κόρινθος, υιός του Διός έκτισε την ομώνυμον πόλιν, αποθανόντα
δε οι Κορίνθιοι τον ετίμησαν ως θεόν• οι δε Κερκυραίοι, άποικοι των
Κορινθίων όντες και αποστατήσαντες, εδέχοντο καθ' εκάστην προτροπάς παρά
των Κορινθίων ν' αφοσιωθώσιν εις την μητρόπολιν διά πρέσβεων, οίτινες
επανελάμβανον συνεχώς «μέμνησθε του Διός Κορίνθου» μέχρις ότου οι
Κερκυραίοι, απήλασαν τους κήρυκας δια ραβδισμών λέγοντες: «παίε, παίε του
Διός Κόρινθον»!




ΣΚΗΝΗ Ε'.



ΧΟΡΟΣ ΜΥΣΤΩΝ
                       Εμπρός! σύρετε τώρα το χορό
                          τον κυκλικό και ιερό,
                     παίζοντας στ' ανθοσκέπαστα εκεί
                          της Δήμητρας λιβάδια,
                           όσοι έχετε την άδεια
                         για τη γιορτή τη θεϊκή.
                  Κ' εγώ με της γυναίκες και της κόρες,
                 οπού για τη θεά περνούν ολονυχτίας ώρες,
                           στον ίδιο τον καιρό
                         το φως θα φέρνω το ιερό.
                       Με τους δικούς μας τρόπους,
                          μέσα στους ανθισμένους
                           και ροδοσκεπασμένους
                         των λιβαδιών μας τόπους,
                    πάμε, οι ώμορφοι χοροί να γίνουν,
                   που ευτυχισμένες Μοίρες διευθύνουν.
                          Για μας που μυηθήκαμε
                          και πάντοτε φερθήκαμε
               σε ξένους και πολίτας μας με τρόπο ευγενικό,
              ο ήλιος είνε' ευχάριστος κ' είνε το φως γλυκό.

(Εκκινούν και διασχίζουν βραδέως την σκηνήν με τας λαμπάδας εις τας
χείρας, υπό τον ήχον μουσικής μελωδίας).{57}

ΑΥΛΑΙΑ


* * * * *

{57} Επειδή αι συνθήκαι της από σκηνής σημερινού θεάτρου παραστάσεως
απαιτούν δράσιν, το Δεύτερον τούτο μέρος δύναται να συγχωνευθή με το
επόμενον, αφού περικοπούν τα χορικά τα αναγόμενα εις πρόσωπα ωρισμένα,
τοποθετηθή δε εξ αρχής το Ανάκτορον του Πλούτωνος επί της σκηνής και
έναντι το μικρόν ξενοδοχείον της Πανδοκευτρίας.



ΜΕΡΟΣ ΤΡΙΤΟΝ




  Επί της σκηνής βλέπει η πρόσοψις και η θύρα του Ανακτόρου του
Πλούτωνος.—-Αριστερά προς το παρασκήνιον μικρός οικίσκος της Ξενοδόχου.—
Εισέρχεται ο ΔΙΟΝΥΣΟΣ, ακολουθούμενος από τον ΞΑΝΘΙΑΝ, φορτωμένον πάντοτε
τα στρώματα.



ΣΚΗΝΗ Α'.



ΔΙΟΝΥΣΟΣ—ΞΑΝΘΙΑΣ και μετά στιγμήν ΑΙΑΚΟΣ

ΔΙΟΝΥΣΟΣ
  Πες μου, πώς θα κτυπήσουμε τη θύρα; με ποιόν τρόπο ;
  της θύρες τάχα πως κτυπούν εδώ, 'ς αυτόν τον τόπο ;

ΞΑΝΘΙΑΣ
  Μη χάνης και την ώρα σου• κτύπα τη θύρα δυνατά,
  σαν έχης σχήμα Ηρακλή και τα φορέματα σου αυτά.

ΔΙΟΝΥΣΟΣ (κτυπών την θύραν)
            Παιδί! παιδί!

(εξέρχεται ο ΑΙΑΚΟΣ {58})

ΑΙΑΚΟΣ

(εκπληττόμενος επί τη θέα του Διονύσου ως Ηρακλέους)

                          Ποιος είν' αυτός;

ΔΙΟΝΥΣΟΣ (με στόμφον)
  Ο Ηρακλής ο δυνατός.

ΑΙΑΚΟΣ(μετ' οργής)
  Ω σιχαμένε τολμηρέ, και ω ξεντροπιασμένε!
  ω μολυσμένε! μιαρέ και χιλιοσιχαμένε!
  που έπνιξες και, φεύγοντας, πήρες από δω χάμου
  το σκύλλο μας τον Κέρβερο, που είχα φύλακά μου.
            Μα τώρα επιάσθης στα γερά,
            και θα σου φτιάσουνε φρουρά
  του ποταμού Αχέρωνα ο ματωμένος βράχος,
  και τα σκυλλιά του Κωκυτού, {59} που τρέχουνε με τάχος,
  και τούτ' η πέτρα της Στυγός {60} με την καρδιά τη μαύρη,
  κ' η Εκατοντακέφαλη Οχιά,{61} που τώρα θαύρη
            τα σπλάγχνα σου να σχίση,
  κ' η Σμύρνα η Ταρτήσια {62} πλεμόνι δεν θ' αφήση
            αξέθαφτο 'ς εσένα•
  και τάντερα και τα νεφρά τα δυο σου ματωμένα
  Γοργόνες η Τιθράσιες {63} θα σου τα χύσουν έξω
  να τα κατασπαράξουνε! 'Σ αυτές κ' εγώ θα τρέξω!

(Εξέρχεται του Ανακτόρου και απέρχεται ταχέως.—Ο Διόνυσος εκ του φόβου του
αφοδεύει επί της σκηνής)

* * * * *
{58} Αιακός: υιός του Διός και της Αιγίνης, από της όποιας έλαβε το όνομα
και η ομώνυμος νήσος. Εβασίλευσε με τόσην δικαιοσύνην, ώστε μετά θάνατον
εμυθολογήθη ως αποτελέσας μέρος του τριπλού δικαστηρίου του Άδου, του
οποίου εκράτει και τας κλείδας.

{59} Ποταμός του Άδου.

{60} Πηγή της Αρκαδίας, της οποίας τα ύδωρ, ως εκ της ψυχρότητάς του,
εθεωρείτο θανατηφόρον. Εις την πηγήν ταύτην ώμνυον τον φρικτότερον όρκον.

{61} Θηρίον του Άδου, το οποίον εφαντάσθη πρώτος ο Ευριπίδης εις τον
«Θησέα».

{62} Ταρτησία Μύραινα: Φοβερά δαίμων. Την ωνόμασε Ταρτησίαν κατά κωμικήν
συνεκδοχήν, καθόσον αι Ταρτήσιαι γαλαί εθεωρούντο ως αι μεγαλοσωμότεραι
του καιρού εκείνου. Η Τάρτησος ήτο πόλις της Ιβηρίας παρά την Άορνον
λίμνην, η δε Μ ύ ρ α ι ν α είνε είδος θαλασσίου ιχθύος, κοινώς παρ' ημίν
σμύρνα.

{63} Διπλή απόδοσις: Ή από ομωνύμου δήμου της Αττικής πενομένου και κακού,
ανήκοντος εις την Αγηίδα φυλήν, ή από του Τιθρασίου, τόπου της Λιβύης,
ένθα μυθολογείται ότι διητώντο αι Γοργόνες.



ΣΚΗΝΗ Β'.



ΔΙΟΝΥΣΟΣ—ΞΑΝΘΙΑΣ

ΞΑΝΘΙΑΣ
            Τι κάνεις αυτού χάμου ;

ΔΙΟΝΥΣΟΣ
            κάλεσ' το θεό [να ρθη βοήθεια μου]. {64}

ΞΑΝΘΙΑΣ
  Γελοίε! δεν σηκώνεσαι, μήπως κανένας ξένος
      σε ιδή [κατά που είσαι καθισμένος];

ΔΙΟΝΥΣΟΣ
  Παράλυσαν τα γόνατά μου •
  πάρε σφουγγάρι γρήγορα και βρέξε την καρδιά μου.

(Ο Ξανθίας εξάγει μετά σπουδής σπόγγον εκ του δέματος, τον οποίον βρέχει
εις το ύδωρ της λίμνης και προσφέρει εις τον καθήμενον Διόνυσον)

ΞΑΝΘΙΑΣ
  Πάρε και βρέξου μόνος σου...

(Ο Διόνυσος βρέχει τα οπίσθια του αντί της καρδίας.— Ο Ξανθίας έκπληκτος:)

                      πού είνε τα; [για στάσου]!
  Χρυσοί θεοί! εδώ λοιπόν την έχεις την καρδιά σου;

ΔΙΟΝΥΣΟΣ
  Γλίστρησε απ' το φόβο της στην κάτω μου κοιλία.

ΞΑΝΘΙΑΣ
  Εσύ κι' ανθρώπους και θεούς πέρασες στη δειλία!

ΔΙΟΝΥΣΟΣ (εγειρόμενος)
  Εγώ είμαι δειλός, μωρέ, που ζήτησα σφουγγάρι ;
  κανένας δεν θα τόλμαγε τα μούτρα του να πάρη,
  να κάνη αυτό.

ΞΑΝΘΙΑΣ
            Τι θά κανε;

ΔΙΟΝΥΣΟΣ
                      Δειλός, θάπεφτε κάτου,
  όπου θα μυριζότανε στο χώμα τα κακά του•
  ενώ εγώ σηκώθηκα και,[μ' ανδρειά περίσσια],
  σκουπίσθηκα.

ΞΑΝΘΙΑΣ
            Μα το θεό! πολύ παλληκαρίσια!

ΔΙΟΝΥΣΟΣ
  Έτσι κ' εμέ μου φαίνεται• και πώς ; σέν' αυτού πέρα
  τάχα δεν σε τρομάξανε τα λόγια κ' η φοβέρα;

ΞΑΝΘΙΑΣ
  Μπα, ούτε τα λογάριασα.

ΔΙΟΝΥΣΟΣ
                      Σαν είσαι παλληκάρι
  κ'είν' άφοβα τα σπλάγχνα σου, να, πάρε το τομάρι
  το λιονταρίσιο• να κι' αυτό το ρόπαλο στο χέρι,
  κι' αφού η καρδιά σου [όπως λες] το φόβο δεν τον ξέρει,
  έλα να γίνης συ εγώ• κ' έτσι εγώ μαζύ σου
  μ' αυτόν τον τρόπο θάρχωμαι σκευοκουβαλητής σου.

ΞΑΝΘΙΑΣ
  Φέρτα λοιπόν, για να πεισθώ 'ς αυτή τη συμφωνία,
  και κύτταξε τώρα καλά τον Ηρακλο-Ξανθία, {65}
            αν θάμαι φοβιτσιάρης
  μ' όλην αυτή τη φορεσιά, που βρήκες συ να πάρης.

(Ο Διόνυσος παραδίδει την περιβολήν του Ηρακλέους εις τον Ξανθίαν)

ΔΙΟΝΥΣΟΣ
  Μα το θεό, πολύ καλά τα καταφέρνει [ως τόσο]
  το Μελιτοκοπέλλι{66} μου. Ε, φέρε να σηκώσω
  εγώ τα στρώματα λοιπόν.

(Ο Ξανθίας βοηθεί τον Διόνυσον να φορτωθή το δέμα των στρωμάτων.—Εξέρχεται
εις την θύραν του Ανακτόρου του Πλούτωνος η θεράπαινα {67} της Περσεφόνης)

* * * * *
{64} Εννοεί βεβαίως τον εν τω εγγύς ανακτόρω Πλούτωνα

{65} Εννοεί τον εαυτόν του φέροντα την περιβολήν του Ηρακλέους.

{66} «Ο εκ Μελίτης μαστιγίας»: Αντί του «ο εκ Μελίτης Ηρακλής», τούτο
διότι εις την Μελίτην, δήμον της Αττικής, ο Ηρακλής εμυήθη εις τα Μικρά
Μυστήρια, υπήρχε δε εκεί και ιερόν του Αλεξικάκου Ηρακλέους• ο δήμος
εκείνος είχε λάβει τόνομα από της Νύμφης Μελίτης, ερωμένης του Ηρακλέους.
Κατ' άλλους χλευάζει τον Καλλίαν Ιππονίκου, κατοικούντα εις Μελίτην, περί
του οποίου ιδέ εκτενέστερον εις μετάφρασίν μου «Ορνίθων». Εκδ. Φέξη 1910,
σελ. 29, σημ. 2.

{67} Κατ' άλλους εξέρχεται θεράπων, αλλά προτιμοτέρα διά το θέατρον είνε η
Θεράπαινα.



ΣΚΗΝΗ Γ'.



Η ΘΕΡΑΠΑΙΝΑ και οι ΑΝΩΤΕΡΩ

Η ΘΕΡΑΠΑΙΝΑ (προς τον Ξανθίαν)
                      Και πάντα με καλό,
  Ω Ηρακλή αγαπητέ! ορίστε [σε παρακαλώ],
  πέρασε μέσα. Η θεά, {68} σαν έμαθεν ότι θα 'ρθής,
            εζύμωσε ψωμιά ευθύς,
  σε δυο-τρεις χύτρες [σου] βρασε τη φάβα, βώδι ένα
  ολόκληρο σου έψησε στη θράκα, και ψημένα
  σούχει ψωμιά τετράγωνα, {69} και πίττες σου φτιασε πολλές.
  Μα έλα, πέρασε λοιπόν!

ΞΑΝΘΙΑΣ (ειρωνικώς και αρνητικώς)
            Μπα! μωρέ μπράβο! τι μας λες;

Η ΘΕΡΑΠΑΙΝΑ
  Εγώ, μα τον Απόλλωνα, ποτέ δεν θα σε ιδώ,
  [χωρίς να πάρης τίποτε], να φύγης από δω,
  γιατί και κρέας έβρασε πουλερικών, να φας εσύ,
  στραγάλια σου καβούρδισε κ' εκέρασε γλυκό κρασί.
  Μα έλα γρήγορα λοιπόν, έμβα μαζύ μ' εμένα.

ΞΑΝΘΙΑΣ (ως ανωτέρω)
  Μωρ' τι μας λες ;! πολύ λαμπρά!...

Η ΘΕΡΑΠΑΙΝΑ
                          Τάχεις, καλέ, χαμένα ;
  Αμ' δεν σ' αφίνω τώρα πεια• για σένα εδώ προσμένει
  μια αυλητρίδα ώμορφη [και καλοκαμωμένη],
  και δύο-τρείς χορεύτριες...

ΞΑΝΘΙΑΣ
                      Χορεύτριες;! πώς είπες;

Η ΘΕΡΑΠΑΙΝΑ
  Και νηές, που μόλις τώρα δα της μάδησαν της τρύπες,{70}
  [σαν νηόπαντρες]• έλα λοιπόν μέσα στο σπίτι τώρα,
  γιατί αυτός ο μάγερας, εδώ και τόσην ώρα,
  πήγε να κλέψη τα φαγιά απ' το τραπέζι απάνω.

ΞΑΝΘΙΑΣ
  Τράβα, και στης χορεύτριες να ειπής πως τώρα φθάνω.

(Η Θεράπαινα εισέρχεται).

* * * * *
{68} Περσεφόνη, σύζυγος του Πλούτωνος.

{69} «Κολλάβους»: αρτίσκους τετραγώνους, ομοιάζοντας κατά πολύ με τους
κολλάβους ή κ ό λ λ α π α ς (κλειδιά, ντουζένια) της κιθάρας ή της λύρας
και του βιολιού. Τοιουτοτρόπως ελέγχεται, ότι η παρ' ημίν εν χρήσει λέξις
καβαλλέτο της κιθάρας ή του βιολίου, είνε μόνον ξενόμορφος, αλλ' ουχί και
ξένη, είνε δε αύτη η αρχαία λέξις κόλλαβος κατά μετάθεσιν και μετατροπήν
γραμμάτων: κ ό β α λ λ ο ς— κ α β α λ λ ο ς», αφού άλλως τε και ο
Σχολιαστής το παρ' ημίν καβαλλέτο ονομάζει καβάλλιον. (Scholia Graeca in
Aristophanem, Parissis, Edit. Firmin Didot, σελ. 291 εις στίχον 507).

{70} « Ηβυλλιώσαι κάρτι περιτετιλμέναι»: Η β υ λ λ ι ώ σ α ι=«Ηβώσαι και
αισχρώς πίλλουσαι το αιδοίον, ή αντί του ακμάζουσαι την ηλικίαν»
(Σχολιαστής)• άρτι π ε ρ ι τ ε τ ι λ μ έ ν α ι: με προσφάτως μαδημένον από
τας τρίχας του αιδοίον• τούτο ήτο σύνηθες εις τας μελλονύμφους, όπως
σήμερον εις τας οθωμανίδας.



ΣΚΗΝΗ Δ'.



ΔΙΟΝΥΣΟΣ—ΞΑΝΘΙΑΣ—ΧΟΡΟΣ ΜΥΣΤΩΝ

ΞΑΝΘΙΑΣ (προς τον Διόνυσον)
  Ε! συ, παιδί!.. έλα κοντά και σήκωσε το μπόγο.

ΔΙΟΝΥΣΟΣ
  Για στάσου! πήρες στα σωστά έναν αστείο λόγο
  πως θα σε κάνω Ηρακλή ; Άφησε τη μεγάλη
  τη φλυαρία σου αυτή, Ξανθία, κ' έλα πάλι
  και σήκωσε τα στρώματα.

ΞΑΝΘΙΑΣ
                          Α, α! για να σου ειπώ...
                      Έχεις λοιπόν σκοπό
  να ξαναπάρης πάλι αυτή που μου 'κανες τη χάρι ;

ΔΙΟΝΥΣΟΣ
  Μόνο σκοπό ; το εκτελώ και κάτω το τομάρι!

ΞΑΝΘΙΑΣ
  Σε παραδίνω στους θεούς που είνε μάρτυρές μου.

ΔΙΟΝΥΣΟΣ
            Σε ποιους θεούς; [για πες μου].
  Δεν είνε κουταμάρ' αυτή, που θάρρεψες να γίνης
  συ, ένας δούλος και θνητός, ο γόνος της Αλκμήνης;

ΞΑΝΘΙΑΣ
  Καλά λοιπόν• να, πάρε τα• μα η ώρα δεν θ' αργήση
  να λάβης την ανάγκη μου, αν ο θεός θελήση.

(Ο Ξανθίας παραδίδει την περιβολήν του Ηρακλέους εις τον Διόνυσον, όστις
περιάλλεται αυτήν εκ νέου και παραδίδει τα στρώματα. Κατά την διάρκειαν
της ανωτέρω μετενδύσεως ο ΧΟΡΟΣ ΤΩΝ ΜΥΣΤΩΝ εκτελεί τας κάτωθι στροφάς:)

ΧΟΡΟΣ ΜΥΣΤΩΝ
                          Τούτο στέκει πειό καλά
                         'ς έναν άνδρα με μυαλά,
                         πούχει και το νου γερό:
  βόλτες πάντοτε να φέρνη
  και να στρίβη και να σέρνη
  προς τον τοίχο το χορό, —-
  παρ' ακίνητος να στέκη και με μια μορφή να μένη,
                         σαν εικών ζωγραφισμένη.
                        Στρίψ' εδώ και στρίψ' εκεί
                           στη μεριά τη μαλακή,
            μόνον έξυπνος το κάνει, — και περσσότερο πηγαίνει
         με την [πονηρή] τη φύσι [του γνωστού] του Θηραμένη. {71}

ΔΙΟΝΥΣΟΣ
  Μα θα ήτανε γελοίον, ο Ξανθίας, το κοπέλλι,
  εις το στρώμα της Μιλήτου το καθήκι του να θέλη
  ξαπλωμένος, τη χορεύτρα να πλακώνη αντικρύ μου,
  κ' εγώ μόνο να τον βλέπω και να τρίβω την ξερή μου, {72}
  κι' αυτός, έτσι τιποτένιος, όπως είνε, να κυττάζη
  και με μια γροθιά και δόντια και μασσέλα να μου βγάζη!

(Εμφανίζεται εις την θύραν του έναντι Πανδοχείου η Ξενοδόχος, και η
υπηρέτριά της Πλαθάνη) {73}

* * * * *
{71} Ο Θηραμένης ήτο εις των 30 τυράννων, επικαλούμενος διά την
επιπολαιότητα και το ευμετάβολον του χαρακτήρος του και «Κόθορνος»
(υπόδημα αριστεροδέξιον των ηθοποιών, τσόκαρο). Κατεδικάσθη υπό των ιδίων
συναρχόντων του εις το κώνειον, κατηγορηθείς υπό του Κριτίου επί προδοσία.

{72} «Τουρεβίνθου»: Αλληγορική έκφρασις διά το ανδρικόν αιδοίον,
προελθούσα εκ της συνηθείας των υπηρετών, κατά τα γεύματα των δεσποτών
των, να μασσούν στραγάλια προς διασκέδασιν της πείνης των.

{73} Εκ του π λ ά θ ω.


ΣΚΗΝΗ Ε'.



Η ΞΕΝΟΔΟΧΟΣ—ΠΛΑΘΑΝΗ και οι ΑΝΩΤΕΡΩ

Η ΞΕΝΟΔΟΧΟΣ
  Καλέ Πλαθάνη, έλα 'δω!

(Δεικνύουσα τον Διόνυσον ως Ηρακλήν)

                      Δεν είν' αυτός ο πονηρός,
  που στο Ξενοδοχείο μας, θα είνε κάμποσος καιρός,
  εμβήκε κ' έφαγε ψωμιά [μονάχος] δεκαέξη ;

ΠΛΑΘΑΝΗ
  Ναι, μα τον Δία, είν' αυτός!

ΞΑΝΘΙΑΣ

(δεικνύων εις το κοινόν τον Διόνυσον ειρωνικώς και με χειρονομίαν
ξυλοκοπήματος).

                          Για κάποιονε θα φέξη!

Η ΞΕΝΟΔΟΧΟΣ
            Κ' έφαγε κρέατα βραστά
            κομμάτια είκοσι σωστά,
            και διατιμημένα
            μισώβολο καθένα.

ΞΑΝΘΙΑΣ {ως ανωτέρω)
  Α, α! κάποιος, μου φαίνεται, θα τα πλήρωση για καλά!

Η ΞΕΝΟΔΟΧΟΣ
            Και σκόρδα έφαγε πολλά.

ΔΙΟΝΥΣΟΣ (προς την Ξενοδόχον)
  Γυναίκα συ, παραμιλείς κι' ούτε τι λες δεν ξέρεις.

Η ΞΕΝΟΔΟΧΟΣ
  Περίμενες να μου κρυφτής που τους κοθόρνους{74} φέρεις ;
  και όμως δεν εμίλησα ούτε για τα παστά.

ΠΛΑΘΑΝΗ
            Μα το θεό, πολύ σωστά•
  ούτε για το χλωρό τυρί εμίλησες ακόμα,
  όπου καλάθια ολόκληρα τα πέρασε απ' το στόμα.

Η ΞΕΝΟΔΟΧΟΣ
  Κ' έπειτα, σαν του ζήτησα την πληρωμή να κάνη,
  με κύτταξε με μουγκρητό.

ΞΑΝΘΙΑΣ
                          Έτσι παντού τα φτιάνει,
  κι' αυτ' είν' η μόνη του δουλειά.

Η ΞΕΝΟΔΟΧΟΣ
                          Και τράβηξε και το σπαθί,
            θαρρούσες κ' είχε τρελλαθή

ΠΛΑΘΑΝΗ
  Μα το θεό, η δύστυχη!

Η ΞΕΝΟΔΟΧΟΣ
                          Δόσαμ' από το φόβο μια,
  κ' η δυο μαζύ πηδήσαμε στο ράφι [πούνε τα ψωμιά]•
  εκείνος τότε άρπαξε κι' όλες της ψάθες αγκαλιά,
  και της επήρε κ' έφυγε.

ΞΑΝΘΙΑΣ
                      Κι' αυτό δική του είνε δουλειά.
  Και όμως έπρεπε και σεις νάχατε κάνη κάτι.

Η ΞΕΝΟΔΟΧΟΣ (προς τον Πλαθάνην)
  Για πήγαινε του Κλέωνα {75} να φέρης τον προστάτη.

ΠΛΑΘΑΝΗ (προς την Ξενοδόχον)
             Πήγαινε να κυττάξης
  πού είνε ο Υπέρβολος, {76} κι' αμέσως να τον κράξης
  για να τον διορθώσουμεν αυτόν.

Η ΞΕΝΟΔΟΧΟΣ
                                         Με τί χαρά,
  ω συ! λαρύγγι ακάθαρτο! θά σπαζα [στα γερά]
  όλους τους μασσητήρες σου, που μούχουν φαγωμένα
  φορτώματα ολόκληρα!

ΠΛΑΘΑΝΗ
                      Και όσο πεια για μένα,
  θα σε πετάξω στο γκρεμό!

Η ΞΕΝΟΔΟΧΟΣ
                          Κ' εγώ μ' ένα δρεπάνι
  θα κόψω το λαρύγγι σου, που μούχει θραύσι κάνη
  εις τα ψωμιά.

ΠΛΑΘΑΝΗ
            Στον Κλέωνα κ' εγώ θα πάω πάλι
  να ρθή, κι' από τη μύτη σου όλα να σου τα βγάλη.

(Αποσύρονται ταχέως)

* * * * *
{74} Επειδή ο Διόνυσος ελατρεύετο και ως θεός του θεάτρου, εμφανίζεται με
περιβολήν Ηρακλέους, αλλά φέρει και τους κοθόρνους του ηθοποιού.

{75} Εννοεί τον Κλέωνα τον δημαγωγόν, αποθαμμένον τότε.

{76} Υπέρβολος ο δημαγωγός, φονευθείς εις τον πόλεμον κατά των Σαμίων.



ΣΚΗΝΗ ς'.



ΔΙΟΝΥΣΟΣ—ΞΑΝΘΙΑΣ—ΧΟΡΟΣ ΜΥΣΤΩΝ

ΔΙΟΝΥΣΟΣ (καθ' εαυτόν)
  Μου φαίνεται πως χάθηκα, αν δεν τα καταφέρω
  νάν' ο Ξανθίας φίλος μου.

ΞΑΝΘΙΑΣ
                      Ησύχασε και ξέρω...
  δεν ξαναγίνομ' Ηρακλής.

ΔΙΟΝΥΣΟΣ (ικετευτικώς)
                      Καθόλου; [δεν θα γίνης]
  ξανθούλη μου ;

ΞΑΝΘΙΑΣ (ειρωνικώς)
            Πώς γυιός εγώ θα γίνω της Αλκμήνης,
  που είμαι δούλος και θνητός ;

ΔΙΟΝΥΣΟΣ (κολακευτικώς)
                          Εθύμωσες, το ξέρω•
  μα κ' έχεις δίκηο• δείρε με και θα το υποφέρω.
  Μ' αν τύχη κι' άλλη μια φορά στα ξαναπάρω να ντυθώ,
  να θάψω τη γυναίκα μου και τα παιδιά μου• να χαθώ
  κ' εγώ, και ο Αρχέδημος, που τσίμπλες έχει βγάλη.

ΞΑΝΘΙΑΣ
  Καλά, τον όρκο δέχομαι, και θα τα πάρω πάλι.

(Ο Ξανθίας και ο Διόνυσος ανταλλάσσουν εκ νέου περιβολάς, ώστε ο πρώτος να
φαίνεται Ηρακλής, και ο δεύτερος θεράπων- Διαρκούσης της νέας ταύτης
μετενδύσεως ο Χορός απαγγέλλει τας κάτωθι στροφάς:)

ΧΟΡΟΣ ΜΥΣΤΩΝ (προς τον Ξανθίαν)
            Είνε πεια δουλειά σου τώρα
  τη στολή αφού επήρες, πούχες δω και λίγην ώρα,
            και το νειό να ξανακάνης,
            και να θυμηθής πως πρέπει
  ένα γύρω η ματιά σου φοβερά ν' αγριοβλέπη,
            το θεό {77} σαν παριστάνεις.
            Μ' αν σε νοιώσουμε ν' αρχίσης
                      σαχλαμάρες
            και μας κόψης κουταμάρες,
  εις τα στρώματα και πάλι εξ ανάγκης θα γυρίσης.

ΞΑΝΘΙΑΣ (προς τον Χορόν)
  [Δίκηο έχετε], ω άνδρες, δεν είνε κακή πολύ
            η δική σας συμβουλή•
  μα κ' εγώ το ίδιο τώρα μέσ' στο νου μου έχω βάλη•
  γιατί αν κανένα πράμα για συμφέρον έβγη πάλι,
  ξέρω [πως θα μετανοιώση] και θα μου το ξαναπάρη.
  Μα εγώ θα δείξω τώρα πόσον είμαι παλληκάρι
            και το μάτι μου θα βλέπη
            σαν τη ρίγανη [δριμύ]•
            μα μου φαίνεται πως πρέπει
            από τούτη τη στιγμή
            [το καθήκον μου] ν' αρχίζω,
  γιατί άκουσα στη θύρα κάποιο κτύπημα [νομίζω].

(Ο Ξανθίας λαμβάνει κωμικώς ηρωικήν στάσιν, πάλλων το ρόπαλον του
Ηρακλέους.— Εξέρχεται εκ του Ανακτόρου του Πλούτωνος ο ΑΙΑΚΟΣ
ακολουθούμενος από θεράποντας ραβδούχους).

* * * * *
{77} Εννοεί τον Ηρακλέα.



ΣΚΗΝΗ Ζ'.



ΑΙΑΚΟΣ—(ΘΕΡΑΠΟΝΤΕΣ) και οι ΑΝΩΤΕΡΩ

ΑΙΑΚΟΣ (προς τους ακολούθους του)
  Γρήγορα δέστε τον αυτόν το σκυλλοκλέφτη{78} τώρα,
  να δώση λόγο!.. γρήγορα!.. (μη χάνετε την ώρα!.

(Οι ακόλουθοι ορμούν προς τον Ξανθίαν)

ΔΙΟΝΥΣΟΣ (απομακρυνόμενος έμφοβος)

  Ωχ, νά!.. πλάκωσεν η μπόρα!

ΞΑΝΘΙΑΣ

(αμυνόμενος, προς τους ακολούθους)

                      Να χαθήτε, βρε, δεν πάτε ;
  μη ζυγώνετ' εδώ πέρα!

ΑΙΑΚΟΣ
            Εμπρός!.. [θάρρος]!.. πολεμάτε!..
  ο Διτύλας, κι' ο Σκεβλύας κι' ο Παρδόκας{79}, προχωρήστε
            και αυτόν εδώ χτυπήστε!

(Γίνεται συμπλοκή.— Ο Ξανθίας δέρει τους ακολούθους, οι οποίοι υποχωρούν)

  Ε! μα φοβερό δεν είνε, ξένα πράματα να παίρνη
            και στο τέλος να μας δέρνη;

ΔΙΟΝΥΣΟΣ

(Υπό πνεύμα διαβολής, ώστε να προκαλέση νέον ερεθισμόν κατά του Ξανθία,
διά να μη στραφή η οργή κατ' αυτού).

            Είνε πράμα φοβερό!

ΑΙΑΚΟΣ
            Φοβερό και τρομερό!

ΞΑΝΘΙΑΣ (συνδιαλλακτικώς)
            Μα τον Δία, εδώ πέρα
            εάν ήλθα κάμμιά μέρα,
  και αν 'ίσως χέρι κλέφτη έβαλα σε πράμ' απάνω,
  που ν' αξίζη και μια τρίχα, δέχομαι και να πεθάνω.
            Μα για χάρι σου [ως τόσο]
  μιαν απόδειξι μεγάλη [ 'ς όσα είπα] θα σου δώσω:

(Δεικνύων τον Διόνυσον)

  Πιάσε το παιδί ετούτο και βασάνισ' το γερά,
  κι' αν σου πη πως σούχω κάμη αδικία μια φορά,
  πάρε με και σκότωσέ με.

ΑΙΑΚΟΣ
                      Με ποιόν τρόπο θα το κάνω;

ΞΑΝΘΙΑΣ
  [Κάμε το] με κάθε τρόπο: δέσε τον σε σκάλ' απάνω,
  κρέμασε τον, χτύπησε τον με καμτσίκι από γουρούνι,
  δείρε τον, ξεσβέρκωσε τον, χύσ' του ξείδι στο ρουθούνι,
            [κάψε] βάλ' του κεραμίδες,
  κι' άλλα, όξω από πράσο κι' από φρέσκες πρασουλίδες{80}.

ΑΙΑΚΟΣ
  Μωρ' τι λες ;! κι' αν σακατέψω του παιδιού αυτού το σώμα
  απ' το ξύλο, θα γυρεύης και την πληρωμήν ακόμα
  της ζημιάς.

ΞΑΝΘΙΑΣ
      Εγώ; καθόλου [τέτοιο πράμα]• άρπαξε τον
            κι' όσο θες βασάνισέ τον! {81}

ΑΙΑΚΟΣ
  Ε, λοιπόν, κ' εγώ θα κάνω την ανάκρισι μπροστά σου.

(Προς τον Διόνυσον)

            Βάλε συ τα πράματά σου
  κάτω γρήγορα, και ψέμα να μη μας ειπής κανένα.

ΔΙΟΝΥΣΟΣ
  Στον καθέν' απαγορεύω για να βασανίζη εμένα•
  είμ' αθάνατος, Ειδ' άλλως, όποιος λίγο μ' ενοχλήση,
            το ξερό του θα χτυπήση.

ΑΙΑΚΟΣ
  Τι μας λες ;!

ΔΙΟΝΥΣΟΣ
            Αυτό που λέω• είμ' αθάνατος, [θεός],
            Βάκχος, τέκνον του Διός,
  και αυτόν τον έχω δούλο.

ΑΙΑΚΟΣ (προς τον Ξανθίαν)
                      Τον ακούεις πώς μιλεί;

ΞΑΝΘΙΑΣ
  Έτσι λέω• και για τούτο θέλει ξύλο πειο πολύ•
  γιατί, αν είναι, όπως λέει, και θεός αληθινά,
            στης ξυλιές δεν θα πονά.

ΔΙΟΝΥΣΟΣ
  Κι' αφού δέχεσαι πως είσαι Ηρακλής, και μας κομπάζεις,
  γιατί τάχα σαν εμένα να της φας δεν δοκιμάζεις;

ΞΑΝΘΙΑΣ
            Τάπες δίκηα και σωστά.

(Προς τον Αιακόν)

  Κι' όποιον 'δης από τους δυο μας πως θα κλάψη πειο μπροστά
  και περσσότερο πονέση απ' το ξύλο, τότε κρίνε
            πως αυτός θεός δεν είνε.

ΑΙΑΚΟΣ
  Α, λοιπόν συ πρέπει νάσαι και παλληκαράς λαμπρός,
  και τραβάς γραμμή στο δίκηο. Έλα! να γδυθήτ', εμπρός!

ΞΑΝΘΙΑΣ
            Πώς ο νους σου θα μας κρίνη
            και με την δικαιοσύνη;

ΑΙΑΚΟΣ
            Κρίσιν εύκολα θα βγάλω•
  [της ξυλιές θα της μοιράζω] μια στον ένα, μια στον άλλο.

ΞΑΝΘΙΑΣ
  Καλά λες• κύτταξε τώρα για να ιδής αν θα σαλέψω

ΑΙΑΚΟΣ (ραβδίζων αυτόν)
  Νά, σ' εχτύπησα.

ΞΑΝΘΙΑΣ
            Καθόλου.

ΑΙΑΚΟΣ
                      Μα κ' εγώ θα το πιστέψω•
  στάσου τώρα να χτυπήσω και αυτόν εδώ επίσης.

(κτυπά τον Διόνυσον)

ΔΙΟΝΥΣΟΣ
            Καλά, πότε θα κτυπήσης ;

ΑΙΑΚΟΣ
  Μα σε χτύπησα.

ΔΙΟΝΥΣΟΣ
            Αλήθεια; πώς δεν μούρθε φτερνητό;

ΑΙΑΚΟΣ
  Ξέρω γω ; ας δοκιμάσω κι' άλλη μια φορά [μ' αυτό].

ΞΑΝΘΙΑΣ
  Κάμε γρήγορα.

(Ο Αιακός κτυπά• ο Ξανθίας μορφάζων από πόνον:)

            Πωπώπω!

ΑΙΑΚΟΣ
                      Τ' είναι το πωπώπω ; μήπως
            και σε πόνεσεν [ο χτύπος] ;

ΞΑΝΘΙΑΣ
            Όχι, μα τον Δία• [μόνον]
  τον καιρό των Διομείων {82} συλλογίσΘηκα αγώνων
  στο Ηράκλειο.

ΑΙΑΚΟΣ
      [ Αλήθεια ;] Θεοσέβεια που έχει!
  ας τραβήξω κατά τούτον [πάλι].

(Στρέφεται προς τον Διόνυσον και τον κτυπά)

ΔΙΟΝΥΣΟΣ (πονών)
            Ω!... ω!... ω!...

ΑΙΑΚΟΣ
                                          Τι τρέχει;

ΔΙΟΝΥΣΟΣ (προσποιούμενος αδιαφορίαν)
  Νά, καβαλλαραίους βλέπω.

ΑΙΑΚΟΣ
            Γιατί κλαις, [μ' αυτόν τα ίδια];

ΔΙΟΝΥΣΟΣ
            Να...μυρίσθηκα κρομμύδια.

ΑΙΑΚΟΣ
  Για το ξύλο δεν σε μέλει;

ΔΙΟΝΥΣΟΣ
                      Δεν με μέλει [και πολύ].

ΑΙΑΚΟΣ
  Ας τραβήξω κατά τούτον.

(κτυπά τον Ξανθίαν)

ΞΑΝΘΙΑΣ
                          Ωχ, αλλοί και τρισαλλοί!

ΑΙΑΚΟΣ
            Ε λοιπόν, τι έχεις πάθη ;

ΞΑΝΘΙΑΣ

(αναστρέφων τον πόδα και δεικνύων την πτέρναν)

            Βγάλε μου αυτό ταγκάθι.

ΑΙΑΚΟΣ (στενοχωρημένος)
  Μωρέ τ' είν' αυτό! ας στρίψω κατ' αυτόν εδώ [το φίλο].

(κτυπά τον Διόνυσον)

ΔΙΟΝΥΣΟΣ (αλγών καταφανώς)
  Ω Απόλλων, που υπάρχεις στους Δελφούς και εις τη Δήλο!

ΞΑΝΘΙΑΣ (με πνεύμα διαβολής)
  Δεν ακούς ; έχει πονέση!

ΔΙΟΝΥΣΟΣ
                      Δεν αισθάνομαι τον πόνο,
  γιατί έβαλα στο νου μου έναν ίαμβο [και μόνο]
  του Ιππώνακτος. {83}

ΞΑΝΘΙΑΣ
            Αμ' έτσι δεν θα κάνης και δουλειά.
            Πάστρεψέ του την κοιλιά.

ΑΙΑΚΟΣ
  Μα τον Δία, έχεις δίκηο.

(προς τον Διόνυσον)

                      Γύρισε μου την κοιλιά σου.

(κτυπά τον Διόνυσον εις την γαστέρα)

ΔΙΟΝΥΣΟΣ (αλγών)
  Ποσειδώνα!...

ΞΑΝΘΙΑΣ (χαιρεκάκως)
            Κάποιος σκούζει!

ΔΙΟΝΥΣΟΣ (εξακολουθών ως ανωτέρω)
           ...πούχεις τα βασίλεια σου
  στου Αιγαίου τακρωτήρια και στης θάλασσας τα βάθη
  τα γαλάζια! {84}

ΑΙΑΚΟΣ
      Αν είν' έτσι δεν μπορεί κάνεις να μάθη,
  μα τη Δήμητρ' απ' τους δυο σας ποιος είνε σωστή θεότης.
  Μπήτε μέσα [στο παλάτι] και [ο Πλούτων] ο δεσπότης
  κ' [η κυρά] η Περσεφόνη,
  που είνε θεοί κ' εκείνοι, θα το καταλάβουν μόνοι.

ΔΙΟΝΥΣΟΣ
  Καλά λες• κ' ήθελα τούτο μοναχός σου να το νοιώσης.
            πριν να με ξυλοφορτώσης.

(Ο Διόνυσος και ο Ξανθίας εισέρχονται εις το Ανάκτορον του Πλούτωνος,
ακολουθούντος του Αιακού).


* * * * *
{78} Υπαινίσσεται την απαγωγήν του Κερβέρου από τον Άδην υπό του
Ηρακλέους.

{79} Ονόματα συνήθη δούλων.

{80} Διά των φύλλων του πράσου, ως ελαφροτέρων, έδερον τους παίδας συνήθως
και τους ελευθέρους πολίτας.

{81} Εικάζεται ότι αι καταθέσεις των δούλων, διά λόγους δυσπιστίας προς
την φιλαλήθειάν των, ελαμβάνοντο διά βασάνων.

{82} Διόμειοι αγώνες, τελούμενοι εις τον Διόμειον, δήμον της Αττικής
(Αιγηίδος φυλής), λαβόντα το όνομα από του Διόμου, ερωμένου του Ηρακλέους.
Εκεί ευρίσκετο και ναός του Ηρακλέους, Ηράκλειον καλούμενος• πιθανόν να
ήτο το αυτό με το σημερινόν, χωρίον Ηράκλειον.

{83} Ποιητής ιαμβικών στίχων και σατυρικός• έζησεν εν Κλαζομεναίς κατά
τους χρόνους του Κύρου, καλούμενος Ιππώναξ ο Κλαζομένιος• κυρίως ήτο
Εφέσιος την καταγωγήν.

{84} Χωρίον από τον «Λαοκόοντα» του Σοφοκλέους:
  Ω Πόσειδον, ός Αιγαίου μέδεις πρώνας,
  ή γλαύκας μέδεις ευανέμου λίμνας,
  εφ' υψηλαίς σπιλάδεσι στομάτων..

Εις το κείμενον (στ. 664-5) ευρίσκεται μόνον η φράσις «Ω Πόσειδον... ός
Αιγαίου πρώνας ή γλαυκάς μέδεις αλός εν βένθεσιν».



ΣΚΗΝΗ Η'.



ΧΟΡΟΣ ΜΥΣΤΩΝ

                 Μούσα των ιερών χορών! μ' εμάς να ρθής
                               να ευφρανθής
           με τα γλυκά τραγούδια μας, να ιδής εδώ [που τρέχει]
  το πλήθος του λαού, οπού σοφίαν έχει
  κάθε λογής, και πειο ευγενική
  κι' από τον Κλεοφώντα {85} — που με βουητό
  στα φλύαρα τα χείλη του, σε βάρβαρο φυτό,
                      αχολογά η χελιδόνα η θρακική,
                     και κελαδεί με κλάματα περίσσια
                           και μ' αηδονήσια {86}
                                  φωνή,
             ως που να καταδικασθή, κ' ισοψηφία αν φανή. {87}
                   Δίκηο είνε' ο ιερός χορός [να βγαίνη]
               τα φρόνιμα και τα καλά στην πόλι να μαθαίνη.
                           Έχουμε σκέψι πρώτη,
             πως πρέπει κ' οι πολίτες μας να έχουν την ισότη,
           κ' οι φόβοι [για τον πόλεμο] να πάψουνε οι μεγάλοι•
              και αν από το Φρύνιχο, {88} που έμβασε την πάλη
                              στην τραγωδία,
                εξεγελάσθηκε κανείς, ας έλθη ν' απολογηθή
                          γι αυτήν την αμαρτία,
                             και να συχωρεθή.
              Γιατί, νομίζω, άτιμον στην πόλι πως δεν πρέπει
                          κανένας μας να βλέπη.
                        Κ' είνε γελοίο πραγματικά
         οι δούλοι, που ναυμάχησαν {89} κι' αυτοί [σαν στρατιώτες]
              για μια φορά, να γίνουνε των Πλαταιών δημότες
                        και από δούλοι αφεντικά!
           Δεν θέλω βέβαια να ειπώ η πράξις πως δεν είνε' καλή.
            γι' αυτό και σεις το κάνατε κ' εγώ το επαινώ πολύ•
               μα πρέπει να συχωρεθούν για μια τους αμαρτία
               κι' όσοι πολίτες γνήσιοι μέρος στη ναυμαχία
            κι αυτοί και οι πατέρες τους ελάβανε μαζύ σας. {90}
              Σεις είσθε φυσικά σοφοί• αφήστε την οργή σας,
              ω άνδρες, και απόφασιν ας πάρουμε [στην πόλι],
                  όσοι εναυμαχήσανε να γίνουν ίσοι όλοι
                           κ' επίτιμοι πολίτες•
             κι αν στέκουμε περήφανοι και με ψηλά της μύτες,
             όταν η πόλις βρίσκεται στου κύματος την αγκαλιά,
           εις τους μετέπειτα καιρούς δεν θα φανή σοφή δουλειά.
              Και αν να κρίνω ήθελα [μέσα 'ς αυτόν τον τόπο]
               και τη ζωή του καθενός πολίτη και τον τρόπο
              που πρέπει να τιμωρηθή, μα ούτ' ο πίθηκος αυτός
                        ο Κλειγένης {91} ο κουτός,
                         θάμενε για πολύν καιρό,
                         πούχει μυαλό πειο πονηρό
                από τον κάθε λουτρατζή, όπου το σταχτονέρι
                            να το νοθεύη ξέρει
                            [και να τανακατώνη
               κρυφά] με Κιμωλία γή και ψευτονίτρου σκόνη•
                           και με το να το ξέρη
              τι φτιάνει, αρματώνεται μ ένα ραβδί στο χέρι,
              μη τον ευρή χωρίς ραβδί κανένας, και τον γδύση
                            απάνω στο μεθύσι.
                       Πολλές φορές το είδαμ' όλοι
                        αυτό που είχε πάθ' η πόλι
            με τους πολίτες τους καλούς, όπως κανείς παθαίνει
             με το παληό το νόμισμα, όταν καινούργιο βγαίνη:
                        άχρηστο: μένουν οι παληοί
          όπου δεν είνε κίβδηλοι, και είν' απ' όλους πειο καλοί—
                 σαν τα παληά νομίσματα τα περιφρονημένα,
                μόλο που κόπηκαν σωστά κ' είνε δοκιμασμένα
          στους ξένους και στους Έλληνας, μα προτιμάτε τα χαλκά,
                         που κόπηκαν τώρα κοντά,
               κι' ας ήνε όλα κίβδηλα και από μέταλλα κακά.
                          Έτσι, το ίδιο καταντά
                       με τους πολίτες: σαν κανείς
                       τους κρίνη άνδρας ευγενείς,
            φρόνιμους, δίκηους και καλούς, και στην παλαιστική
             αναθρεμμένους, στους χορούς και εις τη μουσική,
                     τους διώχνουμε σαν τιποτένιους•
          και τους κοκκινομάλληδες, {92} και τους χαλκωματένιους,
             που είνε ξένοι και κακοί κι' από κακή καταγωγή,
                        μόλις έλθουν 'ς αυτή τη γη
                         τους τα προσφέρουμ' όλα,
             που πριν δεν θάσαν άξιοι να πάρουν ούτε φόλα {93}
               Μα τώρα, ω ανόητοι! ν' αλλάξετε τους τρόπους
             και πάλι να τους πάρετε τους τίμιους ανθρώπους.
                          Αν θα το κάματε αυτό,
                          είνε καλό κ' επαινετό.
                         μ' αν γίνουνε και λάθη,—
               για την κρεμάλα πειο καλό είν' το γερό το ξύλο•
                          και κάλλιον [από φίλο]
                           κανένας να την πάθη,
                       κι' από σοφόν και γνωστικόν,
                      [παρά να πάθη απ' τον κακόν]!

(Εξέρχονται εκ του Ανακτόρου ο Αιακός και ο Ξανθίας).


* * * * *
{85} Κλεοφών: δημαγωγός και στρατηγός των Αθηναίων, κωμωδούμενος ως
βάρβαρος, καθό Θραξ εκ μητρός, και απότομος τους τρόπους και φλύαρος, διό
και παραβάλλεται προς την χελιδόνα. Είνε γνωστός υπό το επώνυμον Κλεοφών ο
λυροποιός, έγραψε δε ο Πλάτων ομώνυμον διάλογον, εις τον οποίον εισάγεται
η μήτηρ του βαρβαρίζουσα.

{86} Σατυρίζει τον ανωτέρω ως ψάλλοντα φλυάρως μεν, αλλά και κλαυθμηρώς.—
όπως η αηδών η θρηνούσα τον υιόν της Ίτυν (ιδέ μετάφρασίν μου «Ορνίθων»,
εκδ. Φέξη 1910, σελ. 23)—καθό συναισθανόμενον τας υπ' αυτού διαπραχθείσας
αδικίας.

{87} Η φράσις αύτη, λεγομένη καθ' υπερβολήν, προδίδει την κατά του
Κλεοφώντος αγανάκτησιν εν Αθήναις, καθόσον εν ισοψηφία ο κατηγορούμενος
απελύετο. Εν τούτοις ο Κλεοφών κατεδικάσθη και εισήχθη εις ειρκτήν, εντός
της οποίας εφονεύθη κατά τινα στάσιν.

{88} Ο ποιητής Φρύνιχος εις την τραγωδίαν του «Ανταίος» εισήγαγε κατά
κόρον την πάλην και την κίνησιν μεταξύ των χορών, και τούτον σατυρίζει ο
Αρ. (ιδέ και {2}). Κατ' άλλους εννοεί τον ομώνυμον στρατηγόν, υπό τον
οποίον ηττήθησαν οι Αθηναίοι. Επροτίμησα διά την μετάφρασιν την πρώτην
απόδοσιν.

{89} Ιδέ σημ. {6}. Οι ούτως απελευθερωθέντες δούλοι ενεγράφησαν δημόται
Πλαταιών.

{90} Εννοεί τους τέσσαρας στρατηγούς εκ των σωθέντων κατά την εν
Αργινούσαις ναυμαχίαν, καταδικασθέντας ως μη θάψαντας τους νεκρούς και
φυγοδικούντας.

{91} Ο Κλειγένης ήτο πλούσιος εκ των μετοίκων, ασχολούμενος εις την
πολιτικήν και κωμωδούμενος ως συκοφάντης και καταμηνυτής. Διά τούτο και
τον παραβάλλει προς τους βαλανείς τους μεταχειριζομένους διάφορα μίγματα
εις το λουτρόν.

{92} Π υ ρ ρ ί α ς: όνομα δούλου από του πυρράς την κόμην, όπως και Ξ αν θ
ί α ς από του ξανθός.

{93} «Οίσιν η πόλις προ του ουδέ φαρμακοίσιν εική ραδίως εχρήτατ'  άν»•
φ α ρ μ α κ ο ί σ ι ν: εννοεί τα λεγόμενα κ α θ ά ρ μ α τ α, ήτοι τους
ασθενικούς και νοσηρούς εν γένει, τους οποίους εφόνευον, οσάκις ηπειλείτο
η πόλις υπό λιμού• διά την απόδοσιν ταύτην εθεώρησα καταλληλοτέραν την φ ό -
λ α, την οποίαν ημείς μεταχειριζόμεθα διά τους κύνας, και συνεκδοχικώς διά
πάντα στερούμενον αξίας.



ΣΚΗΝΗ Θ'.



ΑΙΑΚΟΣ—ΞΑΝΘΙΑΣ—ΧΟΡΟΣ ΜΥΣΤΩΝ

ΑΙΑΚΟΣ
  Μα τον Δία τον σωτήρα! ο δικός σου ο δεσπότης
            είνε παλληκάρι πρώτης!

ΞΑΝΘΙΑΣ
  πώς τον θέλεις παλληκάρι να μη φαίνεται [μεγάλο]
            που δεν ξέρει τίποτ' άλλο
  παρά μόνο το πιοτό και το γαμήσι;

ΑΙΑΚΟΣ
                                          Απορώ
            πώς δεν σου δωκε γερό
  ξύλο, που εξεσκεπάσθης πως δεν εισ' αφεντικό,
  όπως ήθελες να δείξης, παρά μόνον δουλικό.

ΞΑΝΘΙΑΣ
  Ναι, μα θα κλαιγε κι' εκείνος.

ΑΙΑΚΟΣ
                      Μπράβο σου! στο δούλο πρέπει
  [τον αφέντη του να βρίζη, αν εκείνος δεν τον βλέπη],
  όπως συ το κάνεις τώρα• μα κ' εγώ κάθε φορά
            έτσι κάνω με χαρά.

ΞΑΝΘΙΑΣ
            Μπα! σου φαίνεται καλό ;
  πες μου, σε παρακαλώ.

ΑΙΑΚΟΣ
  Όταν στα κρυφά τον βρίζω, επιτηρητής θαρρώ
  [στα μυστήρια] πως είμαι, [πούνε πράμα ιερό].{94}

ΞΑΝΘΙΑΣ
            Και τι λες [κάθε φορά]
            σαν της τρως εις τα γερά,
  και τραβιέσαι προς την θύρα του σπιτιού με μουγκρητό;

ΑΙΑΚΟΣ
            Α τρελλαίνομαι γι' αυτό!

ΞΑΝΘΙΑΣ
  Και τι νοιώθεις, με το ξύλο σαν σου κάνουνε κακό;

ΑΙΑΚΟΣ
  Μα τον Δία! δεν είν' άλλο από τούτο πειο γλυκό!

ΞΑΝΘΙΑΣ
  Ζευ θεέ! που προστατεύεις κάθε όμοιο πράμα! {95}—[Στάσου]:
  κι' όταν πας να κρυφακούσης το τι λεν ταφεντικά σου;

ΑΙΑΚΟΣ
  Τούτο πεια μου φέρνει τρέλλα, μα κι' ακόμα πειο πολύ!

ΞΑΝΘΙΑΣ
            Κι' όταν βγαίνης στην αυλή
  και τους βρίζης στους γειτόνους ;

ΑΙΑΚΟΣ
                          Τέτοιαν ηδονή μου δίνει,
  όταν κάνω τέτοιο πράμα, που νομίζω πως μου χύνει!

ΞΑΝΘΙΑΣ
  Ω Απόλλων μου και Φοίβε!— Δος μου [σε παρακαλώ]
  το δεξί σου το χεράκι, φίλα με να σε φιλώ,
            κ' έλα πες μου, μα τον Δία,
  —που κι' αυτός είνε μπασμένος σαν εμάς εις την δουλεία—
  σαν τι γίνετ' εκεί μέσα, που αντηχούσαν τόσοι λόγοι
            και βοή και βρισολόγι ;

            (Ακούεται έσωθεν θόρυβος φιλονεικίας).

ΑΙΑΚΟΣ
  Του Αισχύλου κ' Ευριπίδη...

ΞΑΝΘΙΑΣ
                          Αι!

ΑΙΑΚΟΣ
                          Μεγάλη φασαρία,
  κ' έκαμαν οι πεθαμένοι στάσι.

ΞΑΝΘΙΑΣ
                          Και για ποιαν αιτία ;

ΑΙΑΚΟΣ
  Είνε νόμου διατάξεις εδώ κάτω, σχετικές
  με της τέχνες της μεγάλες και της πειο ευγενικές:
  από τους τεχνίτες όλους ο πειο πρώτος [γι' αμοιβή του,
  δωρεάν] στο Πρυτανείο {96} θα λαβαίνη την τροφή του
                      κι' αυτός [μόνο]
                      θάχη θρόνο
            εις τα πλαγινά στημένο
  απ' του Πλούτωνος το θρόνο.

ΞΑΝΘΙΑΣ
                          Μάλιστα, καταλαβαίνω.

ΑΙΑΚΟΣ
  Ως που να ξανάρθη άλλος με την τέχνη πειο μεγάλη,
  οπού τότ' αυτός το θρόνο θα τον παραδώση πάλι.

ΞΑΝΘΙΑΣ
  Κι' ο Αισχύλος τι φοβάται;

ΑΙΑΚΟΣ
                      Μόνος του κρατούσ' αυτός
  τον τραγωδικό το θρόνο, πούνε πλέον δυνατός.

ΞΑΝΘΙΑΣ
  Ε, και τώρα ποιος τον πήρε από κείνον;

ΑΙΑΚΟΣ
                                          Απ’ την ώρα
  που κατέβη ο Ευριπίδης [εις αυτήν εδώ τη χώρα],
            επιδείχθηκε [στους δρόμους]
  σε κακούργους{97} λωποδύτες και σε βαλλαντιοτόμους
  κι' όσους να τρυπούν της μάνδρες ξέρουνε καλά τον τρόπο,
  —-όπου είνε από δαύτους πληθυσμός 'ς αυτόν τον τόπο,—
  κι' όλοι αυτοί, με το ν' ακούσουν κάθε του αντιλογία,
  της στροφές, τους λυγισμούς του, τέτοια πάθαινε μανία,
  που για πειο σοφόν απ' όλους τον επήραν τούτον μόνο,
  κ' έτσι, από φαντασμάρα, άρπαξε κι' αυτός το θρόνο
  που καθόνταν' ο Αισχύλος.

ΞΑΝΘΙΑΣ
                          Δεν του πέταξαν οι άλλοι
            και λιθάρια [στο κεφάλι];

ΑΙΑΚΟΣ
  Μα τον Δία, δίκηο έχεις, μα [εβγήκε] να ζητήση
  με τρανή βοήν ο δήμος για τους δυο να γίνη κρίσι,
  και ν' αποδειχθή ποιος θάνε ο σοφώτερος στον τρόπον.

ΞΑΝΘΙΑΣ
  [Βρε ποιος δήμος κάνει κρίσι]; Τούτος δω των παληανθρώπων;

(Δεικνύει το κοινόν)

ΑΙΑΚΟΣ
  Πες και κάτι παραπάνω.

ΞΑΝΘΙΑΣ
                          Μα καλά και ο Αισχύλος
  πώς κανένα δεν ευρήκε νάνε σύμμαχος [και φίλος];

ΑΙΑΚΟΣ
  Ε, μα ξέρεις, κ' εδώ κάτω, όπως και στον τόπον τούτον,

(δεικνύει το κοινόν.)

  λίγοι έχουν την τιμήν τους.

ΞΑΝΘΙΑΣ
                      Ε, και τι θα κάμη ο Πλούτων;

ΑΙΑΚΟΣ
            Νά, αγώνα θα τους φτιάση,
  είδος κρίσι, και την τέχνη καθενός να εξετάση.

ΞΑΝΘΙΑΣ
            Μα για πες μου: τι συνέβη
  που ο Σοφοκλής δεν πήρε τα πρωτεία;

ΑΙΑΚΟΣ
                                          Σαν κατέβη
            [εις αυτά εδώ τα μέρη
            πήγε], του πιασε το χέρι
            τον εφίλησε [σαν φίλο]
  κ' υποχώρησεν, ο θρόνος ν' απομείνη στον Αισχύλο.
  Τώρα δευτερώτερός του εις το πλάγι θα καθήση,
  όπως είπ' ο Κλειδημίδης{98}• ο Αισχύλος αν νικήση,
  θαν' τα πράματα όπως πρώτα• μ' αν στην τέχνη νικηθή,
  τότε μένει ο Ευριπίόης και μ' αυτόν θα μετρηθή.

ΞΑΝΘΙΑΣ
            Ε, και τι θ' ακολουθήση;

ΑΙΑΚΟΣ
  Νά, εδώ και λίγη ώρα το τρανό κακό θ' αρχίση,
  και θα ζυγισθ' η αξία καθενός στη ζυγαριά.

ΞΑΝΘΙΑΣ
  Θα ζυγίσουν τραγωδίες [για να βρουν την πειο βαρειά];

ΑΙΑΚΟΣ
  Ναι, και θα μετακομίσουν
            και κανόνες, και τα λόγια με την πήχη θα μετρήσουν,
            και περβάζια θα τους βάλουν...

ΞΑΝΘΙΑΣ
  Πλίθες απ' τη γη θα βγάλουν;!

ΑΙΑΚΟΣ
            Και [θα βάλουνε ακόμη]
  'ς αυτές σφήνες, διαμέτρους. Είν' του Ευριπίδη γνώμη
  ότι στίχο με το στίχο η εξέτασις να γίνη
  εις της τραγωδίες πρέπει.

ΞΑΝΘΙΑΣ
            Μα θαρρώ πως θα το κρίνη
  τέτοιο πράμα ο Αισχύλος σαν πολύ βαρύ [και μαύρο].

ΑΙΑΚΟΣ
  Βέβαια• θα σκύψη κάτω και θα βλέπη σαν τον ταύρο.{99}

ΞΑΝΘΙΑΣ
  Ε, κι' αυτά ποιος θα τα κρίνη ;

ΑΙΑΚΟΣ
                      Βλέπω δύσκολον τον τρόπον,
  γιατί βρίσκουνε κ' οι δυο τους έλλειψι σοφών ανθρώπων•
  αφού μάλιστ' ο Αισχύλος για κριτάς του [καθώς πρέπει]
  ούτε και τους Αθηναίους παραδέχεται.

ΞΑΝΘΙΑΣ
                                          Θα βλέπη
  [με το κόμμα του Ευριπίδη] λωποδύτες αρκετούς.

ΑΙΑΚΟΣ
  Κι' αν ειπής και για τους άλλους, μήπως δέχεται κι' αυτούς
            πως μπορούνε νάχουν γνώμη
            και για ποιητάς ακόμη;
  Έτσι τον αφεντικό σου για κριτή θα φέρουν γύρα
  που χει [λένε] για την τέχνη του θεάτρου [κάποια] πείρα. {100}
  Έλα τώρα πάμε μέσα• γιατί, σαν ταφεντικά μας
  κάτι γρήγορα γυρεύουν, το ξεσπάνε στα πλευρά μας!

(Εισέρχονται αμφότεροι εις το Ανάκτορον).

* * * * *
{94} Ως εξηγείται και διά των εν ταις ακύλαις παρεντεθειμένων, η
επιτήρησις των Μυστηρίων εθεωρείτο μεγάλη τιμή και ιερά υπηρεσία.

{95} Ούτως απεδόθη η λέξις «ομόγνιε»: θαυμάζει την ομοιότητα των
πραγμάτων, δηλαδή τα όμοια ελαττώματα των υπηρετών, αντί να είπη «ω της
ομοιότητος!»

{96} Μεταφέρει το εν Αθήναις έθιμον και εις τον Άδην. Το Πρυτανείον ήτο,
ως γνωστόν, δημόσιον κτίριον, ένθα συνεδρίαζον οι Πρυτάνεις, διετήρουν τα
αγήματα, εφιλοξενούντο οι επίσημοι ξένοι και έτρωγον οι πολίται εις
δημοσίαν σίτισιν, εις νεωτέρους δε χρόνους μόνον οι ανεγνωρισμένοι σοφοί.

{97} Πατραλοίας.

{98} Κατ' άλλους υιός του Σοφοκλέους, κατά δε τον Απολλώνιον υποκριτής των
σοφοκλείων τραγωδιών, κωμωδούμενος ως ξένος.

{99} Εννοεί την μεγαλοπρέπειαν του ποιητικού ύφους του Αισχύλου.

{100} Ο Διόνυσος ήτο θεός και προστάτης της τέχνης, ανεφέρθη ως και
αλλαχού.



ΣΚΗΝΗ Ι'.



ΧΟΡΟΣ ΜΥΣΤΩΝ
                         Στην ψυχή του δίχως άλλο
               ο βροντόφωνος Αισχύλος θάχη το θυμό μεγάλο,
            όταν τον αντίπαλό του τον σκουξιάρη θ' αντικρύζη,
                         που τα δόντια θ'ακονίζη.
                          Απ' τη μανία τη μεγάλη
                               και τρομερή
                               θα γίνη πάλη
              με λόγια, που θα μοιάζουνε με κράνη αστραφτερά
                        που νάχουν κι' αλογοουρά,
                [λόγια]—αγκίδες καλαμιού—παρακινδυνευμένα,
                          μα κ' έργα τορνευμένα•
                Κι' ο [Ευριπίδης] από δω προφύλαξι θα πάρη
                   [απ' τον Αισχύλο τον αντίπαλο του],
                 που μοιάζει κάθε λόγος του με καβαλλάρη,
                  κ' έχει την τέχνη μέσα στο μυαλό του.
             Και ο [Αισχύλος από κει] τη χαίτη του τινάζοντας
                 απ' τα δικά του τα μαλλιά, τα πυκνωμένα,
             θα ειπή με βροντερή φωνή και σκουντουφλιάζοντας
                           λόγια σφιχτοδεμένα,
                    και ξεκολλώντας [τώνα με το άλλο],
              όπως σανίδες καραβιού από σεισμό μεγάλο! {101}
                  Μα και του άλλου η γλώσσα η γυαλιστερή
                            και η καλοδεμένη,
                           θα βγη ξετυλιγμένη•
                        οι χαλινοί της οι φθονεροί
                    θα κινηθούνε, και [δεν θ' αργήση]
                      να κομματιάση, να λεπτολογήση,
               τα λόγια, που [για να τα ειπή κανένας μόνο,
           θα νοιώση να του φέρνουνε μέσ'] στα πλεμόνια πόνο!

ΑΥΛΑΙΑ

* * * * *
{101} Αδύνατος δι' εμέ τουλάχιστον η ακριβεστέρα απόδοσις εις στίχους
ομοιοκαταλήκτους του χορικού τούτου, έχοντος επί λέξει εν τω κειμένω ως
εξής:
                    «...τότε δη μανίας υπό δεινής
                         όμματα στροβήσεται.
            έσται δ' ιππολόφων τε λόγων κορυθαίολα νείκη,
            σκινδαλάμων τε παραξόνια, σμιλεύματα τ' έργων,
                φωτός αμυνομένου φρενοτέκτονος ανδρός
                          ρήμαθ' ιπποβάμονα.
            φρίξας δ' αυτοκόμου λοφιάς λασιαύχενα χαίταν,
              δεινόν επισκύνιον ξυνάγων βρυχώμενος ήσει
                 ρήματα γομφοπαγή, πινακηδόν αποσπών
                          γηγενεί φυσήματι.




ΜΕΡΟΣ ΤΕΤΑΡΤΟΝ



[Αίθουσα του εν τω Άδη ανακτόρου του Πλούτωνος, εν είδει προαυλίου. — Ο
Πλούτων κάθηται επί θρόνου εις το μέσον του βάθους της σκηνής, παραπλεύρως
δε αυτού επί μικροτέρου θρόνου ο Αισχύλος.—Ο Διόνυσος κάθηται εις έτερον
θρόνον, τοποθετημένον προς το αριστερόν παρασκήνιον, ο δε Ξανθίας ίσταται
όπισθέν του.— Ο Χορός των Μυστών έναντι του Διονύσου προς το δεξιόν
παρασκήνιον και προ αυτού ο Ευριπίδης όρθιος, με την δεξιάν χείρα
προκλητικώς τοποθετημένην επί του θρόνου του Αισχύλου].



ΣΚΗΝΗ Α'.



ΔΙΟΝΥΣΟΣ — ΑΙΣΧΥΛΟΣ — ΕΥΡΙΠΙΔΗΣ — ΠΛΟΥΤΩΝ — (ΞΑΝΘΙΑΣ) ΧΟΡΟΣ ΜΥΣΤΩΝ

ΕΥΡΙΠΙΔΗΣ (προς τον Διόνυσον)

  Μη χάνης τα λογάκια σου• το θρόνο δεν αφίνω•
  είμαι στην τέχνη πειο καλός απ' [τον Αισχύλο] εκείνο.

ΔΙΟΝΥΣΟΣ
  Αισχύλε, τι εσώπασες ; Ακούς το τι σου ψάλλει;

ΕΥΡΙΠΙΔΗΣ
  Στάσου, τη σοβαρότητα να πάρη τη μεγάλη,
  όπως στης τραγωδίες του φορές παρά πολλές
  μας το σκαρώνει.

ΔΙΟΝΥΣΟΣ
            Ε, και συ! πολύ χονδρά τα λες!
  ευλογημένε άνθρωπε.

ΕΥΡΙΠΙΔΗΣ
            Τον ξέρω από προτήτερα
            κι' απ' όλους πειο καλήτερα:
  που φτιάνει άγριους ήρωας [στα έργα του], κι' ακόμα:
  έχει τη γλώσσ' αυθάδικη, μα έχει και το στόμα
  ακράτητο κι' απύλωτο και δίχως χαλινούς•
            που [ο δικός του νους]
            δεν είπε τίποτε σωστά,
  και βγαίνουνε τα λόγια του ξυλοδεματιαστά. {102}

ΑΙΣΧΥΛΟΣ
  Ω γυιέ της Λαχανοθεάς! {103} να λες αλήθεια τάχα ;
  συ, που μαζεύεις όπου βρης φαφλαταριές {104} μονάχα
            [κ' έχεις για μόνη σου δουλειά]
            φτωχόν τον κάθε βασιληά {105}
  να φτιάνης,—συ λοιπόν μιλείς 'ς εμένα με τη γλώσσ' αυτή,
            ω κουρελομπαλωματή ;{106}
            Ησύχασε, κι' ώρες πολλές
            δεν θα χαρής γι' αυτό που λες!

ΔΙΟΝΥΣΟΣ
            Κόφ το, Αισχύλε! [στάσου!]
  δεν πρέπει και ν' αναφτούνε πολύ τα αίματά σου.

ΑΙΣΧΥΛΟΣ
            Δεν παύω τούτη τη φορά,
            πριν αποδείξω καθαρά
            ποιος είν' η αφεντιά του,
  που φτιάνει [όλο ήρωας] κουτσούς [στα δράματά του]. {107}

ΔΙΟΝΥΣΟΣ (προς τον Χορόν)
  Μαύρο αρνί φέρτε, παιδιά! {108} όπου κι' αν ήνε τώρα
            θα μας πλακώσ' η μπόρα.

ΑΙΣΧΥΛΟΣ (προς τον Ευριπίδην)
  Συ, μονολόγους κρητικούς στα έργα σου συνάζεις, {109}
  και γάμους όλο ανόσιους μέσα στην τέχνη βάζεις {110}

ΔΙΟΝΥΣΟΣ
  Αισχύλε πολυτίμητε! κρατήσου απ' το βρισίδι.
  — Και συ, αν είσαι φρόνιμος, ω πονηρέ Ευριπίδη,
  φυλάξου απ' το χαλάζι αυτό, μήπως και σου τινάξη
  κανένα λόγο απ' το θυμό βαρύ στον κρόταφό σου,
  σαν το ραπανοκέφαλο, {111} και όξω σου πετάξη
                      τον Τήλεφό σου!
  — Αλλά και συ δίχως θυμούς, Αισχύλε, ρώτησε τον
            κ' ήσυχα ξέτασέ τον
            γιατί κανείς δεν πρέπει
            τους ποιητάς να βλέπη
  ως είδος τι φουρνάρισσες ν'αλλάζουνε βρισίδια•
  μα σαν πουρνάρι, που άναψε, τριζοβολάς τα ίδια.

ΕΥΡΙΠΙΔΗΣ
  Εγώ είμαι τώρα έτοιμος και τόπο δεν θα δώσω,
            ή πρώτα τον δαγκώσω,
  ή πρώτα δαγκωθώ εγώ• ας κάμη όπως ξέρει,—
  στους στίχους και στα λυρικά και 'ς [όσ' ακόμα μέρη
  έχουνε] νεύρο τραγικό• [κι' αν θέλη ας ορίση
            να' βάλουμε σε κρίσι]
  Αίολο και Μελέαγρο και τον Πυλέα ακόμη. {112}

ΔΙΟΝΥΣΟΣ
            Και συ ποιάν έχεις γνώμη ;
  για πες, Αισχύλε, τι ζητείς ;

ΑΙΣΧΥΛΟΣ
                          Θα ήθελα η κρίσι
  να μη γενή στον τόπο αυτόν, γιατί δεν είνε ίση
  η θέσις καθενός.

ΔΙΟΝΥΣΟΣ
            Γιατί;

ΑΙΣΧΥΛΟΣ
                      Γιατί μαζύ μ' εμένα
  τα έργα δεν πεθάνανε. που έχω εγώ γραμμένα,
  [και μένουν με τους ζωντανούς μαζύ], μα η δική του
  η ποίησις, επέθανε και ήλθ' εδώ μαζύ του,
            και θάχη να μας ψάλλη•
  μα σαν σου φαίνεται καλό, κ' έτσι θα γίν'η πάλη.

ΔΙΟΝΥΣΟΣ (προς τον χορόν)
            Εμπρός! ας έλθη κάποιος να μου φέρη
            λίγο λιβάνι και φωτιά στο χέρι•
            θέλω να ευχηθώ προτού ν' αρχίση
            των επιχειρήματων τους η κρίσι,
            να κρίνω τούτον τον αγώνα
            με κάθε μουσικόν κανόνα.
            Και τώρα σεις ν' αρχίσετε,
  στης Μούσες έναν ύμνο σας να σιγοτραγουδήσετε.

(Είς εκ του Χορού προχωρεί και φέρει εις τον Διόνυσον πύραυνον και
λιβανωτόν).

ΧΟΡΟΣ ΜΥΣΤΩΝ
  Ω Μούσες, [κόρες] του Διός, αγνές εννηά παρθένες,
  που των ανδρών της φρόνιμες και λεπτολόγες φρένες,
  με της μεγάλες σκέψεις τους,{113} απάνωθε κυττάτε,
            όταν καυγάδες πιάνουνε,
            και τρικλοποδιά {114} βάνουνε,
            κι' αντιλογούν,—-ελάτε,
            για να επιτηρήσετε
  δυο στόματα, που έχουνε τη δύναμι την ίδια,
            και λόγια να χαρίσετε
            και λογοπριονίδια {115}!

(Προς τους Ευριπίδην και Αισχύλον)

            — Ελάτε τώρα εμπρός,
  ο αγώνας της σοφίας ν' αρχίση ο λαμπρός,

ΔΙΟΝΥΣΟΣ

(προς τον Ευριπίδην και Αισχύλον)

            Πρέπει και σεις να ευχηθήτε
            τους στίχους σας προτού να ειπήτε.

ΑΙΣΧΥΛΟΣ
  Δήμητρα! που την ψυχή μου έθρεψες [με τόσα δώρα], {116}
  και για τα μυστήρια σου να με κρίνης άξιον τώρα!

ΔΙΟΝΥΣΟΣ (προς τον Ευριπίδην)
  Να και συ λιβάνι, ρίχ' το.

ΕΥΡΙΠΙΔΗΣ

(λαμβάνων και ρίπτων εις το πυρ τον λιβανωτόν)

                          Ναι, καλά• μα είνε άλλοι
  οι θεοί, όπου θα κάνω προσευχήν εγώ [μεγάλη],

ΔΙΟΝΥΣΟΣ
  Τι; θεούς δικούς σου ; έχεις και 'ς αυτούς καινούργιο κόμμα ;

ΕΥΡΙΠΙΔΗΣ
  Βέβαια.

ΔΙΟΝΥΣΟΣ
            Ε, προσευχήσου και στους ιδικούς σου ακόμα.

ΕΥΡΙΠΙΔΗΣ
            Αιθέρια μου βοσκίσματα, {117}
                         γλώσσας στριφογυρίσματα,
                          σκέψι με πονηρό σκοπό,
                  ρουθούνια που βοηθάτε στη φωνή, {118} —
                      δόστε, δόστε να βγουν αληθινοί
                          οι λόγοι που θα ειπώ.

ΧΟΡΟΣ ΜΥΣΤΩΝ
                           Κ' εμείς επιθυμούμε
                        λόγους καλούς, αρμονικούς,
                         από δυο άνδρες λογικούς
            ν' ακούσουμε, και το σοφό το δρόμο τους να ιδούμε.
                         Η γλώσσ' αγρίεψε βαρειά,
             και η καρδιά του καθενός έχει αρκετή παλληκαριά.
         κι' ο νους τους δεν είν' ήσυχος κι' ακίνητος δεν μένει.
                            Πρέπει να περιμένη
                    καθένας μας ν' ακούση, από τον ένα

(δεικνύει τον Ευριπίδην)

                      λόγια κομψά, καλολιμαρισμένα,
                             κι' από τον άλλο
                      να βγη με κάθε λόγο του μεγάλο
                            και με ορμή πολλή,
                  και λογομπουρμπουλήθρες {119} να διαλή!
                Το λόγο γρήγορα λοιπόν καθένας σας ας πάρη
  και να μιλήσετε κ' οι δυο με ευγένεια και με χάρι
  δίχως πολλές εικόνες
  κι' αυτά, που άλλοι θάκαναν [σε όμοιους αγώνες].

ΕΥΡΙΠΙΔΗΣ
            Α, όσο πεια για μένα
  ποιος είμαι για την ποίησι [και τι έχω καμωμένα],
            αυτό στο τέλος θα το ειπώ•
            έχω προτήτερα σκοπό
            αυτόν να εξετάσω,
            και να τον ξεσκεπάσω,
  η ψωροπερηφάνεια του, που είχε, να φανή
            και η απάτη [του η τρανή],
  οπού τους κουτοθεατάς τους είχε κοροϊδέψη,
  με όλο που ο Φρύνιχος {120} [καλά] τους είχε θρέψη.
  Και πρώτα-πρώτα έβγαλε πρόσωπα καθισμένα
            και καλοσκεπασμένα:
  τον Αχιλλέα [δηλαδή], ή τη Νιόβη [στη σκηνή], {121}
            πρόσωπο δίχως να φανή,
            — τύπους μονάχα τραγικούς, —
  χωρίς ούτ' ένα τόσο δα μουρμούρισμα ν' ακούς.

ΔΙΟΝΥΣΟΣ
  Μα τον Δία, έχει δίκηο• ούτε λέξι δεν μιλούσαν.

ΕΥΡΙΠΙΔΗΣ
  Κι' από τέσσαρες αρμάθες οι χοροί εκοπανούσαν
            της στροφές, κι' εκείνοι πάλι
  απ' το στόμα τους δεν είχαν ούτε μία λέξι βγάλη.

ΔΙΟΝΥΣΟΣ
  Με διασκεδάζει τούτο και μ' αρέσει πειο πολύ
  απ' τα λόγια, που καθένας στον καιρόν αυτόν μιλεί.

ΕΥΡΙΠΙΔΗΣ
            Τότε, ξέρε το καλά,
            είσαι βλάκας στα μυαλά!

ΔΙΟΝΥΣΟΣ
  Ναι, αυτό κ' εγώ νομίζω. Μα [για πες μου, σε ρωτώ]
            και γιατί το κάνει αυτό ;

ΕΥΡΙΠΙΔΗΣ
  Πονηριά: το θεατή του να τον κάνη να καθίση,
  και να περιμένη πότε η Νιόβη θα μιλήση.
            Κ' έτσι πεια [μ' αυτό το πράμα]
            παίρνει δρόμο του το δράμα.

ΔΙΟΝΥΣΟΣ (εννοών τον Αισχύλον)
            Κύτταξε τον πονηρό!
  μ' όλ' αυτά πούχε σκαρώση μας κορόιδευε καιρό!

(προς τον Ευριπίδην, ο οποίος εντείνει τα νεύρα του ωσεί ετοιμαζόμενος
προς πάλην:)

            — Τώρα τι ανακλαριέσαι; {122}
            βλέπω που στενοχωριέσαι.

ΕΥΡΙΠΙΔΗΣ
  Να τον ελέγξω πρόκειται. Και φλυαρώντας αρκετά,
  όταν η τραγωδία του στη μέση φθάνη, μας πετά
  και δώδεκα βοϊδόλογα, με φρύδια [σοβαρά]
  και με λοφίο, άγνωστα και σκιάχτρα φοβερά
  στους θεατάς.

ΑΙΣΧΥΛΟΣ (ειρωνικώς)
            Αλλοίμονο! τρανή μου συφορά!

ΔΙΟΝΥΣΟΣ (προς τον Αισχύλον)
  Σώπα λοιπόν!

ΕΥΡΙΠΙΔΗΣ
            Και τίποτε δεν είπε καθαρά.

ΔΙΟΝΥΣΟΣ (ως άνω)
  Μην τρίζης συ τα δόντια σου!

ΕΥΡΙΠΙΔΗΣ
                      Και άλλο δεν λέει παρ' αυτούς
            Σκαμάνδρους,{123} τάφρους, γρυπαητούς
            'ς ασπίδες καθισμένους
            κι' από χαλκό φτιασμένους,
  και λόγους αλογογκρεμούς, {124} που να τους εννοήση
  κανένας δεν είν' εύκολο.

ΔΙΟΝΥΣΟΣ
                      Κ' εγώ χω ξενυχτίση,
            μα τους θεούς, πολύ,
  σπάζοντας το κεφάλι μου να μάθω τι πουλί
  είν' ο αλογοπετεινός. {125}

ΑΙΣΧΥΛΟΣ (προς τον Διόνυσον)
                      Βρε αμαθή! στα πλοία
  ζωγραφισμένος βρίσκεται.

ΔΙΟΝΥΣΟΣ
                          [Για κύττα τι βλακεία!]
  κ' ενόμιζα τον Έρυξι, το γυιό του Φιλοξένου.{126}

ΕΥΡΙΠΙΔΗΣ
  Κ' ήταν ανάγκη πετεινού στα δράματα χωμένου ;

ΑΙΣΧΥΛΟΣ
  Και συ, βρε αθεόφοβε! τι έχεις καμωμένα;

ΕΥΡΙΠΙΔΗΣ
  Εγώ ; αλογοπετεινό δεν έφτιασα κανένα,
  μα ούτε και τραγέλαφους ακόμα, σαν κ' εσένα,
  που βρίσκονται στα περσικά πανιά ζωγραφισμένα•
  μα μόλις την παράλαβα την τέχνην από σένα,
  πρησμένην από λόγια σου βαρειά και φουσκωμένα,
  την έκαμα πειο αχαμνή, της έβγαλα τα βάρη
  με στίχους όλο χάρι,
  με λόγια, σαν περίπατο [ανακουφιστικά],
  και σέσκουλα καθαρτικά,
  και την ετάισα χυλό με τόση φλυαρία,
  που όλη την εστράγγισα απ' τάλλα τα βιβλία.
  Έπειτα την ανάθρεψα [καλά] με μονολόγους,
  και δος του κι' ο Κηφισοφών στη μέση•{127} ούτε λόγος
            ό,τι μου τύχη αρμάθιαζα,
            και ούτε τα σαλάτιαζα,
            μα οποίος είχε πρωτοβγή,
  εκείνος και του δράματος έλεγε την καταγωγή.

ΔΙΟΝΥΣΟΣ
  Ε, κάλλιο για το δράμα σου, παρά να λέη για σένα.

ΕΥΡΙΠΙΔΗΣ
  Μ' από τον πρώτο λόγο αργόν δεν άφησα κανένα•
  και η παρθένες, κ' η γρηές, αφεντικά και δούλοι,
  μα κ' η γυναίκες [αν ρωτάς], τα ίδια λένε ούλοι.

ΑΙΣΧΥΛΟΣ
  Και δεν ήθελες σκότωμα λοιπόν, πούχες τολμήση
            να κάμης [πρώτος] χρήσι
            σε τούτο [το κακό] ;

ΕΥΡΙΠΙΔΗΣ
            Το βρήκα δημοκρατικό]{128}
  αυτό, μα τον Απόλλωνα, [για νάνε όλοι ίσοι]

ΔΙΟΝΥΣΟΣ
  Ε, κάλλιο τη συζήτησι αυτή νάχες αφήση,
  φίλτατε, γιατί δεν θαρρώ προς όφελος σου νάνε.

ΕΥΡΙΠΙΔΗΣ (δεικνύων το κοινόν)
  Κ' έπειτα 'γω τους έμαθα και τούτους να μιλάνε.

ΑΙΣΧΥΛΟΣ
  Μάλιστα• τούτο λέω κ' εγώ: πως έπρεπε να σκάσης
            προτού αυτό τους φτιάσης.

ΕΥΡΙΠΙΔΗΣ
            Και των λεπτών κανόνων
            τη χρήσι εγώ μόνον
  τους δίδαξα, και πως [μπορεί καθένας τους] τη σκέψι
            προς τα λοξά να στρέψη,
  να νοιώθουνε, να βλέπουνε, να στρίβουν, ν' αγαπάνε,
  να κάνουνε τεχνάσματα και να φιλονεικάνε,
            και να καταλαβαίνουν
  μ' αλληγορίες το κακό, κ' εις κάθε τι να μπαίνουν.

ΑΙΣΧΥΛΟΣ
  Σωστά• μα τούτο λέω κ' εγώ.

ΕΥΡΙΠΙΔΗΣ
                                          Έβαλα στη σκηνή
  και πράματ' από'τη ζωή την καθημερινή,
  πράματα που τα ξέρουμε κ' εμπρός μας έχουν γίνη,
  κ' έτσι μπορεί την τέχνη μου καθέναν να την κρίνη.
            [Δράμα εγώ κανένα]
  ποτέ δεν παραγέμισα με λόγια φουσκωμένα, {129}
  την προσοχή των θεατών με βια να την τραβήξω,
            ούτε να τους εκπλήξω
  με Κύκνους και με Μέμνονες {130}, να βγαίνουνε στο δράμα
  φουντοκουδουνοστόλιστοι {131} σαν τ άλογα. Τι πράμα
  είν' οι δικοί μου μαθηταί και τ' είν οι μαθηταί του,
  ευθύς θα καταλάβετε, περί του Μεγαινέτου
            αν πω του Μαγνησίου, {132}
            μα και του Φορμησίου {133}
            [πούνε παλληκαράδες]
  σαλπιγγολογχογένηδες, {134} χονδροκοροϊδευτάδες. {135}
  Δικός μου είν' ο Κλειτοφών {136} [αυτός ο χασομέρης]
  κι ο Θηραμένης ο κομψός. {137}

ΔΙΟΝΥΣΟΣ
                      Ο Θηραμένης ; [ξέρεις]
  είν’ άνθρωπος πολύ σοφός και άξιος [ο καϋμένος],
  κι' όπου βρεθή βρωμοδουλειά είν’ ανακατωμένος•
  μα τη γλυτώνει, λέγοντας [με τρόπο πούχει τακτικό]
  πότε πως είν από τη Χιό, πότε πως είν' από την Κώ. {138}

ΕΥΡΙΠΙΔΗΣ
            Να λοιπόν το κάθε πράμα
            πούχω για την κριτική•
            εγώ έβαλα στο δράμα
            σκέψι, μα και λογική,
            που να νοιώθη όπως πρέπει
            ο καθένας, και να βλέπη
            εις το βάθος καθετί.
            και το σπίτι να κρατή
  πειο καλά και από πρώτα, και να μπαίνη ν' ανακρίνη:
  «πώς εγίνη αυτό; κ' εκείνο ποιος το πήρε ; τι έχει γίνη;»

ΔΙΟΝΥΣΟΣ
  Ναι, μα τους θεούς, το πράμα [όπως συ το λες] συμβαίνει•
  γι' αυτό τώρα και στο σπίτι όποιος [Αθηναίος] μπαίνει,
            τα κοπέλια του ρωτάει:
            — «Πούχετε τη χύτρα βάλη;»
            — « Από σας ποιος έχει φάη
            της μαρίδας το κεφάλι;»
            « —Ποιος έσπασε το περσινό
            το πιάτο;»—«Ποιος το χθεσινό
            το σκόρδο έχει φάη;»
  — «Ποιος έφαγε και της εληές» ; Κι' ως τώρα [έτσι πάει]
            και μένουνε ακόμα
  [οι Αθηναίοι] σαν χαζοί και μ' ανοιχτό το στόμα.

ΧΟΡΟΣ ΜΥΣΤΩΝ (προς τον Αισχύλον)
  Ω ένδοξ' Αχιλλέα! αυτά τα βλέπεις [τάχα]; {139}
               να ιδούμε τώρα 'ς όλα τι έχεις ναπαντήσης ;
                            μα πρόσεξε μονάχα
                           μην τύχη και πηδήσης
                         τα όρια [και πάλι] {140},
                   γιατί κατηγορία σου σκάρωσε μεγάλη.
                  Μα πρέπει, παλληκάρι μου, ν' αρχίσης,
                     χωρίς και με θυμό, ναντιμιλήσης,
                        το δρόμο σου να λιγοστέψης
                       και τα πανιά σου να μαζέψης•
                           λίγο-λίγο να oρμήσης
                           με προφύλαξι πολλή,
                         ως που αγέρα ναπαντήσης.
                            ελαφρό και ασφαλή.
             Με θάρρος λοιπόν άφησε τη βρύσι [την ορμητική],
             που μόνος συ στους Έλληνας λόγια επύργωσες τρανά
                       κ' εστόλισες [παντοτινά]...
                       την φλυαρία την τραγική.{141}

ΑΙΣΧΥΛΟΣ
  Αυτό το συναπάντημα [δω κάτω] με θυμώνει
  κι' αγανακτούν τα σπλάγχνα μου, που με υποχρεώνει
  για ν' απαντήσω εγώ 'ς αυτόν. Αλλά, μην [καταντήση]
  να ειπή πως εσυγχύσθηκα, ρωτώ κι' ας απαντήση:
            [να μας είπη λοιπόν] σε τι
            θαυμάζουνε τον ποιητή;

ΕΥΡΙΠΙΔΗΣ
            Στην επιτηδειότητα
            και συμβουλευτικότητα,
            [να βρίσκουμε τους τρόπους]
  να φτιάνουμε καλήτερους στης πόλεις τους ανθρώπους.

ΑΙΣΧΥΛΟΣ
  Και αν δεν το καμες αυτό, και οι καλοί [στην πόλι]
  και οι γενναίοι, από σε κακοί εβγήκαν όλοι,
  τι πρέπει,—πες και μόνος σου—κανένας να του κάνη;

ΔΙΟΝΥΣΟΣ
  Αυτόν τον ίδιον μη ρωτάς• νά, πρέπει να πεθάνη!

ΑΙΣΧΥΛΟΣ
                      Σκέψου, τι Αθηναίους
  πρωτοπαράλαβε από 'με: εις την ψυχή γενναίους,
  τετράπηχους, χωρίς ποτέ να κρύβωνται στη χώρα,
  κι' όχι ανθρώπους πρόστυχους και πονηρούς {142} σαν τώρα,
  αλλά που επιθυμούσανε τη λόγχη, το κοντάρι,
  [που τους ανάβανε] θυμοί μ' εφτά βωδιών τομάρι, {143}
  περκεφαλαίες τρίλοφες, περικνημίδες, κράνη!

ΕΥΡΙΠΙΔΗΣ (με κωμικήν απελπισίαν)
  Αν πάη έτσι το κακό θρίψαλα θα με κάνη
  με την κ ρ α ν ο π ο ι η τ ι κ ή {144}! Ποια τέχνην είχες πάρη,
  που έτσι δα τον έφτιασες καθένα παλληκάρι ;

ΔΙΟΝΥΣΟΣ
  Εμπρός, Αισχύλε, μίλησε και μη στενοχωρήσαι•
  μόνον αρκεί περήφανος κι' αυθάδης να μην ήσαι.

ΑΙΣΧΥΛΟΣ
  Με δράμα μου πολεμικό.

ΔΙΟΝΥΣΟΣ
                      Ποιό είνε ;

ΑΙΣΧΥΛΟΣ
                                          «Οι επτά
  οι επί Θήβας». Είδανε [οι Αθηναίοι αυτά
  που έγραψα], κ' ηθέλησαν να γίνουνε γενναίοι.

ΔΙΟΝΥΣΟΣ
  Με τούτο έκαμες κακό• εβγήκαν οι Θηβαίοι
  πειο δυνατοί στον πόλεμο•—- και ξύλο σου χρειάζεται.

ΑΙΣΧΥΛΟΣ
  Αλλά για τούτο έπρεπε και σεις να τους ωμοιάζετε,
  και όμως δεν το κάνατε. Και με τους «Πέρσας» [πάλι],
  το δράμα μου το άριστο, τέχνη σας έμαθ' άλλη,
  πώς να νικάτε τους εχθρούς.

ΔΙΟΝΥΣΟΣ
                          Αλήθεια• μια φορά
  πως ο Δαρείος πέθανε ακούοντας, πολλή χαρά
  αισθάνθηκα• μα κι' ο χορός [το ίδιο], απ' τη χαρά του
  φώναξε: «α!» και χτύπησε τα χέρια [τα δικά] του.

ΑΙΣΧΥΛΟΣ
  Ναι, τούτο πρέπει [πάντοτε] οι ποιηταί ν' ακολουθούν,
            κι' απ' την αρχήν να το σκεφθούν,
  πως οι γενναίοι ωφελούν τον κάθε ποιητή.
  Μα κι'ο Ορφεύς μας δίδαξε την ιερά την τελετή
            κι' από τους φόνους αποχή.
  Μα κι' ο Μουσαίος {145} των χρησμών [μας έκαμε τη διδαχή]
  και κάθε αρρώστιας γιατρειά• το έδαφος το καρπερό
  μας έμαθ' ο Ησίοδος, και των καρπών κάθε καιρό,
  και τώργωμα• κι' ο Όμηρος ο θείος, πούθε πάλι
            τη δόξα [τη μεγάλη]
  και της τιμές του έλαβε, παρ' από της περιγραφές
  όπλων, της αρετές ανδρών, της παρατάξες και στροφές
  πολέμου ;

ΔΙΟΝΥΣΟΣ
            Και όμως μάθημα δεν έδωκε πολύ καλό
            στον Παντακλέα {146} τον δειλό,
            [αυτόν] που βγήκε μια φορά
            εις την πομπή την ιερά,
  και έβαλε προτήτερα το κράνος στο κεφάλι,
  χωρίς και το λοφίο του να θυμηθή να βάλη.

ΑΙΣΧΥΛΟΣ
  Μα δίδαξε το Λάμαχο {147} τον ήρωα, κι' άλλους πολλούς
            μεγάλους και καλούς.
  Σαν το σφουγγάρι ερρούφηξε το πνεύμα μου της αρετές
            κ' έφτιασε κι' άλλες σαν αυτές,
  Πατρόκλους λεοντόκαρδους και Τεύκρους,{148} για να δώσω
            στον κάθε άνδρα τόσο
  φρόνημα, που ίσα μ' αυτούς να την τεντώνη την ψυχή,
  όταν ακούη σάλπισμα πολέμου ν' αντηχή.
  Και πόρνες και Σθενέβοιες και Φαίδρες {149}—[τέτοια πράματα]
            δεν έφτιασα σε δράματα,
  ούτε γυναίκα είδε κάνεις ερωτευμένη μια.

ΕΥΡΙΠΙΔΗΣ
  Η Αφροδίτη χάρι της δεν σου 'δωκε καμμιά.

ΑΙΣΧΥΛΟΣ
            Τι λες! δεν μου χειάστηκε!
            Στο σβέρκο σου θρονιάστηκε
            μονάχα η Αφροδίτη,
  κ' εχτύπησε και σένανε, και όλο σου το σπίτι! {150}

ΔΙΟΝΥΣΟΣ
  Μα το θεό, πολύ σωστά• ό,τι με κάθε άλλη
  έφτιασες συ προτήτερα, σε βρήκε στο κεφάλι!

ΕΥΡΙΠΙΔΗΣ (προς τον Αισχύλον)
  Δυστυχισμένε άνθρωπε! τι; έχεις καταλάβη
  πως έφερε η Σθενέβοια στην πόλι καμμιά βλάβη;

ΑΙΣΧΥΛΟΣ
  Γυναίκες τίμιων ανδρών, όπου κι' αυτές είχαν τιμή,
  με τους Βελλεροφόντες σου, κώνειο πήραν [στη στιγμή]
            απ' τη ντροπή.

ΕΥΡΙΠΙΔΗΣ
                      Και ποιος θα 'πη
  πως σύμφωνα δεν έγραψα και με την ιστορία
            της Φαίδρας;

ΑΙΣΧΥΛΟΣ
                          Μα τον Δία
            υπάρχει το ιστορικό,
  μα πρέπει πάντα ο ποιητής να κρύβη το κακό,
  και όχι, δείχνοντας αυτό [στους θεατάς κάθε φορά],
            να το διδάσκη [φανερά]•
  γιατ' οι δάσκαλοι δίνουνε εις τα παιδιά μαθήματα,
  κ οι ποιηταί διδάσκουνε τους νέους με ποιήματα,
  και πρέπει πράματα καλά να λέμε πάντοτε 'ς αυτούς.

ΕΥΡΙΠΙΔΗΣ
  Με το να ψάλλης Παρνασσούς μεγάλους και Λυκαβηττούς
  αυτά είνε τάχα τα καλά, που πρέπει να τους λένε
  οι ποιηταί, κι' ανθρωπινά ;

ΑΙΣΧΥΛΟΣ
                          Μα, βρε δυστυχισμένε,
            [δεν ένοιωσες ακόμη]
  πως είν’ ανάγκη πάντοτε από μεγάλη γνώμη
            και από σκέψιν υψηλή,
  που απ' αυτές να γεννηθούν λόγοι μεγάλοι και καλοί;
  μα πρέπει κ' οι ημίθεοι λόγια να λεν τρανότερα,
  Όπως φορούνε κι' από μας τα ρούχα πειο σεμνότερα.
            Για τούτο λοιπόν, όσα
  είπα σεμνά, τα λέρωσες [με τη δική σου γλώσσα]!

ΕΥΡΙΠΙΔΗΣ
  Τι έκαμα;

ΑΙΣΧΥΛΟΣ
            Τους βασιλείς τους έβγαλες ντυμένους
  κουρέλια, που ελεεινούς και κακομοιριασμένους
  τους είδανε οι άνθρωποι. {151}

ΕΥΡΙΠΙΔΗΣ
                          Τι έβλαψα με τούτο;

ΑΙΣΧΥΛΟΣ
            Γιατί, όσ' είχαν πλούτο
  και ήσαν άξιοι την αρχή να πάρουνε στην πόλι,
  εκλαίγανε την φτώχεια τους, και όξω βγαίναν όλοι
            κουρελοφορεμένοι.

ΔΙΟΝΥΣΟΣ
  Αλήθεια, μα τη Δήμητρα• μα ήσανε ντυμένοι
            [και απ'αυτούς πολλοί]
  μ' ένα χιτώνα κάτωθε με κατσαρό μαλλί•
  κ' ενώ τον κόσμο μ' όλ' αυτά εκοροϊδεύαν άδικα,
   [από την άλλη τη μεριά] τραβούσαν στα ψαράδικα {152}

ΑΙΣΧΥΛΟΣ
  Έπειτα τους εδίδαξες λόγια πονηρεμένα
            και επιτηδευμένα,
  τους τόπους της γυμναστικής άφησες όλους αδειανούς,
  κι όπου γλωσσούδικα παιδιά, τους χάλασες τους πισινούς,
  και έκαμες τους άτιμους να βγαίνουνε στη χώρα
  και φανερά στους άρχοντες ν' αντιλογούνε τώρα.
  Στην εποχή που ζούσα εγώ, άλλο δεν ήξευρε να ειπή
  κανείς, παρά «ξερό ψωμί» {153} και να φωνάζη «στο κουπί». {154}

ΔΙΟΝΥΣΟΣ
  Ω ναι, μα τον Απόλλωνα• και κλάνανε ακόμα
  οι κωπηλάται, που έστεκαν ψηλότερα, στο στόμα
  των άλλων, που ήσαν χαμηλά, {155} και τους μοσχομυρίζανε,
  και βγαίνοντας, με τη κλεψιά κάποιον θα συγυρίζανε.
  Μα ο κωπηλάτης σήμερα σου κάνει αντιλογία,
  και πάει το πλοίο 'δω κ' εκεί.

ΑΙΣΧΥΛΟΣ
                          Και ποιών κακών αιτία
  δεν είν' αυτός ; δεν έφτιασε προαγωγούς [ένα σωρό] ;
  γυναίκες που κατάφυγαν και γέννησαν στο ιερό ; {156}
  κι' άλλες, που της πλακώνανε [κρυφά] οι αδελφοί τους,{157}
  κι' άλλες που λέγαν τη ζωή πως δεν είνε ζωή [τους] ; {158}
            Απ' όλ' αυτά στην πόλι
            γραφειάδες βγήκαν όλοι,
            στα λόγια τους ανήθικοι
            κι' ως είδος δημοπίθηκοι,
            και απατούν τη χώρα.
            Αγύμναστ' είνε τώρα,
            κι' ούτε μπορεί να φέρη
  κανένας τη λαμπάδα [του παλαιστού στο χέρι]. {159}

ΔΙΟΝΥΣΟΣ
  Μα το θεό, κανένας δεν είνε [στην εντέλεια]•
            ξεράθηκα στα γέλια,
            όταν στα Παναθήναια εγώ
            έτυχε να παρατηρήσω
            άνθρωπον άσπρο, παχουλό κι' αργό,
            μένοντας όλο πίσω-πίσω,
            να φτιάνη τουρλωμένος πολύ κακή δουλειά.
  Κι' όσ' ήσαν στου Κεραμεικού της πύλες [στους αγώνες]
  τον εχτυπούσαν {160} στης πλευρές και στην κοιλιά,
            στον κώλο, στους λαγόνες,
  κ' εκείνος, τρώγοντας πλατειές ξυλιές, επήρε πόδι
  σβύνοντας τη λαμπάδα του με μια πορδή [ευώδη]!

ΧΟΡΟΣ ΜΥΣΤΩΝ
                          Πράμ' αρχίζει σοβαρό•
                           θάχουμε τρανό καυγά,
                           και θα ιδούμε φοβερό
                           πόλεμο [σιγά-σιγά].
                           Είνε δύσκολο κανένας
                         έννοια σωστή να παίρνη,
                         σαν με βια χτυπάη ο ένας
                         και ο άλλος γύρω φέρνη,
                         κ' είνε άξιος [ταχτικά]
                           ν' απαντάη παστρικά.

(προς τους Ευριπίδην και Αισχύλον)

          — Μα μην κάθεσθε στα ίδια, [ξεκολλήστε και μια στάλα]•
               έχετε πολλά να ειπήτε και σοφίσματα μεγάλα.
                     Εμπρός λοιπόν κ' οι δυο ριχθήτε
                     και πιάστε στον καυγά [δουλειά],
                       να ειπήτε και να ξαναειπήτε
                        τα νέα [σας] και τα παληά,
                     και κάποιο πράμα με γενναιότητα
                      και με σοφία και με λεπτότητα,
                        και αν φοβήσθε μήπως ποτέ
                         δεν καταλάβουν οι θεαταί
                        όποιο θα πήτε πράμα λεπτό,
                       να μη σας μέλη όσο γι' αυτό.
                    Δεν είνε πεια το ίδιο σαν και τότε
                  [όλ' οι ικανοί στην τέχνη του κριτή]•
                       έγιναν όλοι τώρα στρατιώται•
                      αλλά μπορεί στο χέρι να κρατή
                    καθένας το βιβλίο για να βλέπη,,
                     και να καταλαβαίνη ό,τι πρέπει.
                    Πάντοτε είχανε πολύ καλή τη φύσι,
                 κ' έχουνε τώρα και το νου τους ακονίση.
                Είν' οι θεαταί σοφοί• τίποτε μη φοβηθήτε,
               και να ειπήτε [καθαρά] ό,τι έχετε να ειπήτε

ΕΥΡΙΠΙΔΗΣ (προς τον Αισχύλον)
                         Και λοιπόν [θα προχωρήσω
        κι'] απ' τους ίδιους σου προλόγους την εξέτασι θ' αρχίσω,
                       — πρώτο μέρος απ' το δράμα,
                         πούνε μπερδεμένο πράμα.

ΔΙΟΝΥΣΟΣ
  Ε, και ποιόν θα εξετάσης ;

ΕΥΡΙΠΙΔΗΣ
                      Ποιόν να πάρω, ποιόν ν' αφήσω!
  Ας ειπή της «Ορεστείας» {161} [λίγον πρόλογο—[ν' αρχίσω].

ΔΙΟΝΥΣΟΣ (προς τον χορόν)
            Έλα! όλοι! σιωπή!
  — ο Αισχύλος ας ειπή!

ΑΙΣΧΥΛΟΣ (απαγγέλλων)
            «Ερμή χθόνιε, πατρώ εποπτεύων κράτη,
            σωτήρ γενού μοι σύμμαχος τ' αιτουμένω,
            ήκω γαρ ες γην τήνδε και κατέρχομαι» {162}

(προς τον Ευριπίδην)

  Βρίσκεις λάθη 'ς όλα τούτα για να τα χτυπήσης; [χτύπα]!.

ΕΥΡΙΠΙΔΗΣ
  Και περσσότερ' από δέκα.

ΑΙΣΧΥΛΟΣ
                      Μα εγώ τρεις στίχους είπα!

ΕΥΡΙΠΙΔΗΣ
  Ε καλά• μα βρίσκω λάθη δυο δεκάδες στον καθένα.

ΑΙΣΧΥΛΟΣ
  Τι μας λες ; καταλαβαίνεις ; Αλλά τι με νοιάζει εμένα!
            [ό,τι θέλει ας ειπή].

ΔΙΟΝΥΣΟΣ
  Συμβουλεύω σιωπή
  στον Αισχύλο• γιατ' οι στίχοι θα γίνουν, οι τρεις, αιτία
  που να του χρωστάς στο τέλος κι' άλλη μια κατηγορία.

ΑΙΣΧΥΛΟΣ
  Μα εγώ να σιωπήσω μπρος 'ς αυτόν;

ΔΙΟΝΥΣΟΣ
                                          Άκουσ' εμένα.

ΕΥΡΙΠΙΔΗΣ
            Νά, αμέσως έκαν' ένα
            'μέγα λάθος, όπου φθάνει
  ως τον ουρανό!

ΑΙΣΧΥΛΟΣ
            Αλήθεια; σαν τι λάθος νάχω κάνη;

ΕΥΡΙΠΙΔΗΣ
            [Στάσου και θα το πιτύχω]•
            πες απ' την αρχή το στίχο.

ΑΙΣΧΥΛΟΣ (απαγγέλλων)
  Ερμή χθόνιε, πατρώ' εποπτεύων κράτη».

ΕΥΡΙΠΙΔΗΣ
            Δεν μου λες ; αυτά τα λέει
  ο Ορέστης εις τον τάφο του πατέρα του [που κλαίει];

ΑΙΣΧΥΛΟΣ
  Βέβαια.

ΕΥΡΙΠΙΔΗΣ
      Και τι μας είπε ; ότι ο Ερμής στεκόταν
  από πάνω [απ' το κρεββάτι] κ' επιθεωρούσεν, όταν
  ο πατέρας του, με δόλιο και με φονικό μαχαίρι],
  σκοτωνόταν απ' της ιδίας της γυναίκας του το χέρι; {163}

ΑΙΣΧΥΛΟΣ
  Για τον [δόλιον] δεν λέει τον Ερμή, μα για τον άλλο,
            (που για] βοηθό μεγάλο {164}
   [τον λατρεύουν] και για τούτο χθόνιον τον εκαλούσε•
            μ' άλλους λόγους εννοούσε
            πως, μαζί με τον πατέρα,
            ήταν κι' ο Ερμής κει πέρα.

ΕΥΡΙΠΙΔΗΣ
  Τα μπέρδεψες περσσότερο, [στους στίχους και στα κείμενα]
            παρ' ό,τι εγώ περίμενα:
  να λέη τον πατέρα του, που ήταν πεθαμένος,
  και χθόνιον, σαν τον Ερμή!..

ΔΙΟΝΥΣΟΣ
                          Θα ήταν επομένως
  και τυμβωρύχος! ο Ερμής δεν κάθετ' όλο κάτω {165}...

ΑΙΣΧΥΛΟΣ
  Διόνυσε! πίνεις κρασί που δεν είνε μοσχάτο! {166}

ΔΙΟΝΥΣΟΣ (προς τον Αισχύλον)
            Πες κι' άλλο στίχο απ' τους δικούς σου.

(Προς τον Ευριπίδην)

            Κ' έχε στα λάθη εσύ το νου σου.

ΑΙΣΧΥΛΟΣ (απαγγέλλων)
            «Σωτήρ γενού μοι σύμμαχός τ' αιτουμένω•
            «ήκω γαρ ες γην τήνδε και κατέρχομαι».

ΕΥΡΙΠΙΔΗΣ
  Είπ' ο Αισχύλος ο σοφός τα ίδια για διπλή φορά.

ΑΙΣΧΥΛΟΣ
  Διπλή φορά ;

ΕΥΡΙΠΙΔΗΣ
            Ναι• πρόσεξε και θα στο δείξω [καθαρά]:
  «'Ηκω εις γην—κατέρχομαι» λες και τα δυο συνάμα.
  Το ήκω και κατέρχομαι» είνε το ίδιο πράμα•
            είνε [απάνου-κάτου]
  το ίδιο πράμα, σαν να ειπή κανείς στο γείτονα του:
  «τη σκάφη του ζυμώματος έστειλα και σου πήρα, {167}
  κι' αν δεν σ' αρέση πάλι αυτό, παίρνω τη ζυμωτήρα»!

ΑΙΣΧΥΛΟΣ
            Δεν είν' τα ίδια όλ' αυτά,
  μα είν' οι στίχοι άριστοι, άνθρωπε φαφλατά!

ΔΙΟΝΥΣΟΣ
            Πώς ; απόδειξε 'ς εμένα
            όσα είπες ένα-ένα.

ΑΙΣΧΥΛΟΣ
  Ελθείν εις γην, πάει να 'πη πως νόμιμα και ταχτικά
  επήγε στην πατρίδα του, χωρίς να πάθη και κακά•
            Το ήκει και κατέρχεται,
  ως έννοια, περσσότερο για τους φυγάδες έρχεται.

ΔΙΟΝΥΣΟΣ
            Μα τον Απόλλωνα, καλές
  της εξηγήσεις έδωκε.—Συ, Ευριπίδη, σαν τι λες ;

ΕΥΡΙΠΙΔΗΣ
  Εγώ δεν παραδέχομαι πως ο Oρέστης [πάλι]
  κατήλθε στην πατρίδα του, αλλά [με βια μεγάλη
            και] μυστικά έφθασ' εκεί,
  χωρίς να πάρη κι' άδειαν απ' την αρχή την τοπική!

ΔΙΟΝΥΣΟΣ (προς τον Ευριπίδην:)
  Μα τον Ερμή, είνε κι' αυτό πολύ καλά ειπωμένο,
  και μοναχά που ό,τι λες δεν το καταλαβαίνω!

ΕΥΡΙΠΙΔΗΣ (προς τον Αισχύλον:)
  Έλα τώρα, πες μας πάλι κι' άλλο στίχο απ' τους δικούς σου.

ΔΙΟΝΥΣΟΣ
  Έμβα γρήγορα, Αισχύλε.

(προς τον Ευριπίδην:)

                      Και στα λάθη συ το νου σου.

ΑΙΣΧΥΛΟΣ (απαγγέλλων:)
            «Τύμβου δ' επ' όχθω τώδε κηρύσσω πατρί
            κλύειν, ακούσαι......». {168}

ΕΥΡΙΠΙΔΗΣ
  Κλύειν κι' ακούσαι [δηλαδή] το ίδιο δεν σημαίνει;
  Να κι' άλλο λάθος!

ΑΙΣΧΥΛΟΣ
                      Μοχθηρέ, αυτ' είνε πεθαμένοι•
            και τρεις φορές [το ρήμα]
  να τους το ειπής, δεν θ' ακουσθή ποτέ μέσα στο μνήμα.
            Μα πες μας και του λόγου σου
            πως είχες τους προλόγους σου.

ΕΥΡΙΠΙΔΗΣ
  θα σου το ειπώ, κι' αν δυο φορές τα ίδια θ' απαντήσης,
  ή δίχως νόημα σωρό κουβέντες, — να με φτύσης!

ΔΙΟΝΥΣΟΣ
  Έλα και λέγε μας λοιπόν άλλη δουλειά δεν έχω,
  στους στίχους των προλόγων σου μονάχα να προσέχω.

ΕΥΡΙΠΙΔΗΣ (απαγγέλλων:)
      «Ήν Οιδίπους το πρώτον ευδαίμων ανήρ...». {169}

ΑΙΣΧΥΛΟΣ (ορμητικώς διακόπτων:)

  Ω, μα τον Δία, τίποτε! Αυτός την δυστυχία
  την είχε μέσ' στη φύσι του• και πρώτο, προφητεία
  υπήρχε του Απόλλωνος, ότι αυτός μια μέρα
  τον ίδιο του πατέρα
  θα σκότωνε, κ' ειπώθη αυτό πριν νάνε γεννημένος• {170}
  πώς ήταν από την αρχή λοιπόν ευτυχισμένος ;

ΕΥΡΙΠΙΔΗΣ (απαγγέλλων:)
      «Είτ' εγένετ' αύθις αθλιώτατος βροτών».

ΑΙΣΧΥΛΟΣ
  Ω, μα τον Δία, τίποτε! ποτέ δεν ήλθεν εποχή
  να μη τον πούνε δυστυχή.
  Και πώς ; μόλις γεννήθηκε αμέσως τον αρπάξανε,
  και μέσα 'ς ένα όστρακο, χειμώνα, τον πετάξανε,
  μην τύχη, μεγαλώνοντας, σκοτώση τον πατέρα.
  Κατόπιν για τον Πόλυβο εσύρθηκε μια μέρα
  με τα πρησμένα πόδια του• τραβώντας παρά πέρα
  πήρε γυναίκα μια γρηά, την ίδια του μητέρα,
  και τέλος εκατάντησε τα μάτια του να βγάλη.

ΔΙΟΝΥΣΟΣ
  Κι' όμως η ευτυχία του θα ήτανε μεγάλη,
            [καϋμένε Ευριπίδη],
  αν είχε κάνη στρατηγός με τον Ερασινίδη.

ΕΥΡΙΠΙΔΗΣ (προς τον Διόνυσον:)
            Ανόητα μας λες πολλά•
  μα τους προλόγους μου εγώ τους έφτιανα πολύ καλά.

ΑΙΣΧΥΛΟΣ
            Μα τον Δία, δεν θ' αρχίσω
  όσα λόγια θα μου ψάλης στίχο-στίχο να σου ξύσω,
            μα με των θεών την χάρι
  τους προλόγους σου θα κάψω με το ίδιο σου λυχνάρι.

ΕΥΡΙΠΙΔΗΣ
  Τους προλόγους τους δικούς μου είπες στάχτη πως θα κάνης
  με λυχνάρι;

ΑΙΣΧΥΛΟΣ
      Μ' ένα μόνο• γιατί έτσι που τους φτιάνεις
  ημπορεί κανείς, αν θέλη, μέσ' στους στίχους σου να χώση
  και σακκούλι και λυχνάρι και προβιά που νάνε τόση!
  Τώρα θα σου ταποδείξω.

ΕΥΡΙΠΙΔΗΣ
                      Νά τος! συ θ' ταποδείξης ;

ΑΙΣΧΥΛΟΣ
  Έτσι λέω.

ΔΙΟΝΥΣΟΣ (προς τον Ευριπίδην:)
            Μίλει τώρα [τους προλόγους σου να δείξης].

ΕΥΡΙΠΙΔΗΣ (απαγγέλλων:)
            «Αίγυπτος, ως ο πλείστος έσπαρται λόγος,
            ξύν παισί πεντήκοντα ναυτίλω πλάτη
            Άργος κατασχών». {171}

ΑΙΣΧΥΛΟΣ
  Πάει, πάει το λυχνάρι! {172}

ΕΥΡΙΠΙΔΗΣ
                      Το λυχνάρι τ' είνε πάλι;
  Δεν θα βγη, μωρέ, κανένας να του σπάση το κεφάλι;

ΔΙΟΝΥΣΟΣ (προς τον Ευριπίδην:)
            Ε, για να ξαναμπορέση
  να σε κρίνη, βγάλε πάλι άλλο πρόλογο στη μέση.

ΕΥΡΙΠΙΔΗΣ (απαγγέλλων:)
  «Διόνυσος ος θύρσοισι και νεβρών δοραίς
  καθαπτός εν πεύκαισι Παρνασόν κάτα
  πηδά χορεύων ». {173}

ΑΙΣΧΥΛΟΣ
  Πάει, πάει το λυχνάρι!

ΔΙΟΝΥΣΟΣ
                      Ωχ! τι συφορά μεγάλη!
  ξαναπήρε το λυχνάρι να μας κοπανίση πάλι!

ΕΥΡΙΠΙΔΗΣ
            Μα δεν θα σου γίνη η χάρι,
  και στον πρόλογό μου τούτον δεν κολλάει το λυχνάρι.

(απαγγέλλει:)

  «Ουκ έστιν όστις πάντ' ανήρ ευδαιμονεί•
  ή γαρ πεφυκώς εσθλός ουκ έχει βίον,
  ή δυσγενής ών». {174}

ΑΙΣΧΥΛΟΣ
  Πάει, πάει το λυχνάρι!

ΔΙΟΝΥΣΟΣ
                      Ευριπίδη!

ΕΥΡΙΠΙΔΗΣ
                          Τι;

ΔΙΟΝΥΣΟΣ
                                          Να πιάσης
            το πανί να κατεβάσης,
            γιατί [αγέρας έχει πάρη]
            και φυσάει το λυχνάρι.

ΕΥΡΙΠΙΔΗΣ
  Μα τη Δήμητρα, [σου λέω] πως καθόλου δεν με νοιάζει,
  και θα βαρεθή [στο τέλος τα λυχνάρια] να φωνάζη!

ΔΙΟΝΥΣΟΣ
            Έλα κάνε μου τη χάρι
  πες και άλλον πρόλογό σου, — μακρυά από λυχνάρι.

ΕΥΡΙΠΙΔΗΣ (απαγγέλλων)
  «Σιδώνιον ποτ' άστυ Κάδμος εκλιπών
  Αγήνορος παις ». {175}

ΑΙΣΧΥΛΟΣ
  Πάει, πάει το λυχνάρι!

ΔΙΟΝΥΣΟΣ (προς τον Ευριπίδην)
            Για να μη μας αφανίση
  τους προλόγους με το λύχνο, δεν του λες να στον πουλήση ;

ΕΥΡΙΠΙΔΗΣ
  Και πώς τάχα ; θαγοράσω πράμα όπου τούτος τώχει;

ΑΙΣΧΥΛΟΣ
            Άκουσε με εμένα.

ΕΥΡΙΠΙΔΗΣ
  Όχι•
                          γιατ' οι πρόλογοι, που έχω ν' αραδιάσω, είνε
τόσοι,
  που αυτός δεν θα μπορέση το λυχνάρι να ζυγώση•

(απαγγέλλει:)

  «Πέλοψ ο Ταντάλειος εις Πίσαν μολών
  θοαίσιν ίπποις ».{176}

ΑΙΣΧΥΛΟΣ
  Πάει, πάει το λυχνάρι!

ΔΙΟΝΥΣΟΣ
                      Είδες ; πάλι το λυχνάρι
  σου το κόλλησε με τρόπο• δος του, φίλε μου, να πάρη
            μ' έναν οβολό
            άλλο πειο καλό.

ΕΥΡΙΠΙΔΗΣ
            Όχι ακόμα, μα τον Δία,
            έχω κι' άλλην εσοδεία.

(απαγγέλλει:)

  «Οινεύς ποτ' εκ γης... ». {177}

ΑΙΣΧΥΛΟΣ
  Πάει, πάει το λυχνάρι!

ΕΥΡΙΠΙΔΗΣ
                      Μα δεν άφησες [ως τόσο]
            και το στίχο να τελειώσω.

(απαγγέλλει:)

  «Οινεύς ποτ' εκ γης πολύμετρον λαβών στάχυν,
  θύων απαρχάς». {178}

ΑΙΣΧΥΛΟΣ
  Πάει, πάει το λυχνάρι!

ΔΙΟΝΥΣΟΣ
                      Στη θυσία τώχε χάση ;
  ποιος το πήρε;

ΕΥΡΙΠΙΔΗΣ.
  Άφησε τον τούτο δα να σχολιάση:

(απαγγέλλει:)

  «Ζευς, ως λέλεκται της αληθείας ύπο... »{179}

ΔΙΟΝΥΣΟΣ (προς τον Ευριπίδην:)
  Μα θαρρώ θα ξαναχάσης, γιατί θα σου ειπή και πάλι
  ότι «πάει το λυχνάρι»• φαίνεται πως έχουν βγάλη
  το λυχνάρι οι πρόλογοί σου, όπως βγάζουν κριθαράκι
  και τα μάτια. Στους θεούς σου! έλα πέρασε [λιγάκι]
  στους χορούς.

ΑΙΣΧΥΛΟΣ
            Θα κατορθώσω
                      κι' απ' τα [χορικά] να δώσω
            μιαν απόδειξι και πάλι
  ποιητής κακός πως είνε κι' όλο και τα ίδια ψάλλει.

ΧΟΡΟΣ ΜΥΣΤΩΝ
                    Το πράμα τούτο που θα καταντήση ;
                          είμαι περίεργος να ιδώ
                      τι κατηγόρια θαύρη να κολλήση
                          στον άνδρ' αυτόν εδώ,
                        που ' φτιασε τα περσσότερα
                           μα και τα ωμορφότερα
                ποιήματα, που έχουμε σε τούτον τον καιρό•
                    κι' ανησυχώ για τούτον, κι' απορώ
                         πώς θα κατηγορήση αυτόν
                        τον βασιληά των τελετών!

ΕΥΡΙΠΙΔΗΣ
                            Πολύ ωραία λυρικά!
                           θ' ακούσης από μένα.
                          πως όλα του τα χορικά
                           θα του τα κάνω ένα.

ΔΙΟΝΥΣΟΣ
                         Εμπρός κ' εγώ [θα πιάσω]
  με τα χαλίκια τούτα δω να του τα λογαριάσω.

(Λαμβάνει, χάλικας και προσποιείται ότι μετρεί.)

ΕΥΡΙΠΙΔΗΣ (απαγγέλλων.)
  «Φθιώτ' Αχιλεύ, τί ποτ' ανδροδάικτον ακούων•
  ιή κ ό π ο ν ου πελάθεις επ' αρωγάν ; {180}

(Μετά στιγμιαίαν παύσιν:)

  «Ερμάν μεν πρόγονον πίομεν γένος οι περί λίμναν.
  ιή κ ό π ο ν ον πελάθεις επ' αρωγάν ; » {181}

ΔΙΟΝΥΣΟΣ
            Αισχύλε [με τον ίδιον τρόπο]
            τον είπες δυο φορές το κόπο.

ΕΥΡΙΠΙΔΗΣ (απαγγέλλων:)
  «Κύδιστ' Αχαιών Ατρέως πολυκοίρανε, μάνθανέ μου, παί•
  ιή κόπον ου πελάθεις επ' αρωγάν ; {182}

ΔΙΟΝΥΣΟΣ
            Αισχύλε, [με τον ίδιον τρόπο]
            μας έφτιασες και τρίτον κόπο.

ΕΥΡΙΠΙΔΗΣ (απαγγέλλων: )
  «Ευφαμείτε• μελισσονόμοι δόμον Αρτέμιδος πέλας οίγειν•
  ιή κ ό π ο ν ου πελάθεις επ' αρωγάν ;
  κύριος ειμί θροείν όδιον κράτος αίσιον ανδρών•
  ιή κ ό π ον ου πελάθεις επ' αρωγάν;» {183}

ΔΙΟΝΥΣΟΣ
  Ω Ζευ! [μεγάλε] βασιληά! τι κόπους και κακό μετρώ!•
            θέλω να πάω στο λουτρό,
  γιατ' απ' τους κόπους τους πολλούς [που άκουσαν ταυτιά μου]
            πρησθήκαν τα νεφρά μου!

ΕΥΡΙΠΙΔΗΣ
  Όχι ακόμα, πριν ακούσης κι' άλλο στάσιμο {184} να ειπώ
  τραγουδιών, πούνε φτιασμένο στης κιθάρας το σκοπό.

ΔΙΟΝΥΣΟΣ
            Γρήγορα να τελειώνης
            κι' άλλους κόπους μη φορτώνης.

ΕΥΡΙΠΙΔΗΣ (απαγγέλλων:) {185}
  « Της νεαράς Ελλάδος, πως των Αχαιών
  το δίθρονον το κράτος.....
  τοφλαττόθρατ! τοφλαττόθρατ!
                          σκύλλα φύλακα
  την τρομερή τη Σφίγγα στέλνει.....
  τοφλαττόθρατ! τοφλαττόθρατ!
                                          το πουλί,
  πούχει νυχάτο χέρι, το πολεμικό,
  με το κοντάρι....
  τοφλαττόθρατ! τοφλαττόθρατ!
                          τα σκυλλιά τα τολμηρά,
  όπου πετάνε στον αγέρα άφησε
  τοφλαττόθρατ! τοφλαττόθρατ!
  'ς εκείνους που πηγαίνουν με τον Αίαντα....
  τοφλαττόθρατ! τοφλαττόθρατ!

ΔΙΟΝΥΣΟΣ (προς τον Αισχύλον:)
  Τι «τοφλαττόθρατ» είν’ αυτό και πούθε τόχεις φέρη;
      από του Μαραθώνα {186} [τα λιβάδια],
  ή απ' αυτούς που τραγουδούν, και με σχοινί στο χέρι
      τραβάνε το νερό απ' τα πηγάδια; {187}

ΑΙΣΧΥΛΟΣ
  Στην τραγωδία πέρασα τα πειο καλά τραγούδια,
  να μη φανή πως έκοψα τα ίδια τα λουλούδια
  μέσα στο ίδιο των Μουσών λιβάδι, το ιερό,
  που έκοβε κι' ο Φρύνιχος {188} [σε πειο παληόν καιρό].
            Μ' αυτός τάχει παρμένα
  απ' όλα τα πορνίδια κι' από τα μεθυσμένα
            τραγούδια του Μελήτου, {189}
            κι' όλοι οι χοροί οι δικοί του
            από τραγούδια Καρικά
            [και βάρβαρα] και χορικά,
            και θρήνους έχουν μαζευθή.
            Τώρα κι' αυτό θ' αποδειχθή:
  Φέρτε τη λύρα• μα για αυτά ούτε κι' η λύρα πάει•
  φέρτε μου κάλλιο τώργανο που μ' όστρακα χτυπάει.
  Ω μούσα Ευριπίδειος! μόνο με σε βοήθεια,
  μπορεί να τραγουδή κάνεις τέτοια τραγούδια [ηλίθια]!

ΔΙΟΝΥΣΟΣ (προς τον Ευριπίδην:)
            Ε, τούτ' η Μούσα που θα φέρη,
            από λεσβιασμό {190} δεν ξέρει;
  ως και ο Καλλίμαχος αναφέρει εις τα Αποσπάσματα τον αρχαίον στίχον:

  αείδει και που τις ανήρ υδατηγός ιμαίον.

ΑΙΣΧΥΛΟΣ

(απαγγέλλων με κωμικήν έξαρσιν:) {191}

                      «Ω αλκυόνες, που με κελαδήματα
                       απάνω στα τρεχούμενα κύματα
                    με υγρές ρανίδες τα φτερά ποτίζετε
                  κ' έτσι τα σώματά σας τα δροσίζετε...
               Και σεις, σφαλάγγια, στης γωνιές [πηγαίνετε]
            κάτω στης στέγες των σπιτιών κ' υυυυυυφαίνετε {192}
                    εις τον αγέρα τεντωμένα υφάσματα,
                  που η σαγίττα τα δουλεύει μ' άσματα...
                            Το μουσικό δελφίνι
                            χτυπήματα ν' αφίνη
                         των καραβιών την πρώρα,
                           που χώνεται στη χώρα
                        της θάλασσας τη γαλανή...
                       Αγάλματα, χρησμοί [τρανοί],
                     αμπελανθοί, κρασί του αμπελιού,
                    παυσίπονο βλαστάρι σταφυλιού.....
                          αγκάλιασε, παιδί μου,
                 με τους βραχίονες σου το κορμί μου!..».

(προς τον Διόνυσον:)

            Βλέπεις εσύ τον πόδ' αυτό.

ΔΙΟΝΥΣΟΣ (δεικνύων τον πόδα του Αισχύλου)
            Βλέπω.

ΑΙΣΧΥΛΟΣ
                      Αυτόν;

ΔΙΟΝΥΣΟΣ,
                          Αυτόν κυττώ.

ΑΙΣΧΥΛΟΣ (προς τον Ευριπίδην με οργήν:)
  Μ' όλα λοιπόν αυτά που καταφέρνεις,
  τολμάς εσύ τα μούτρα σου να παίρνης
            και τα δικά μου λυρικά
            κατηγορώντας [τακτικά]
  να τραγουδάς της δώδεκα της στάσεις,{193} που εκείνη
  λαβαίνει στο κρεββάτι της η πόρνη η Κυρήνη;
            [Νάτα] λοιπόν τα λυρικά σου,
            τέτοια είν’ όλα. Τώρα [στάσου].
            θα εξετάσω [δίχως κόπο]
            των μονολόγων σου τον τρόπο:

(απαγγέλλει με κωμικόν στόμφον:) {194}

                   «Μαυροφάνερο της νύκτας σκοτάδι, {195}
                     ποιο απάντεχο, κάτω απ' τον Άδη,
                      στέλνεις όνειρο δυστυχισμένο,
                       δούλο, νεκρικό μαυροντυμένο,
                          με την άψυχη ψυχή του
                     και της μαύρης της νύχτας παιδί,
                        όπου φρίττει [όποιος 'δη]
                          την τρομερή μορφή του•
                     τα μεγάλα τα νύχια του [δείχνει]
                        και το μάτι του [τακτικά]
                           γύρω βλέμματα ρίχνει
                             φονικά-φονικά!
                   Ω δούλες μου! ανάφτε το λυχνάρι,{196}
                    κ' η κάθε μια με το σταμνί ας πάρη
                     δροσά στον ποταμό [τον δροσερό]•
                          ζεστάνετέ μου το νερό
                 να ξεπλυθώ απ' τώνειρο το θεϊκό αυτό...
                    Έλα της θάλασσας θεέ! [εσέ ζητώ]
                        εβαλον έβαλον α τλάμων...
                       αλλ', ω Κρήτες, Ίδας τέκνα,
                      τα τόξα τε λαβόντες επαμύνατε,
              τα κώλά τ' αμπάλλετε, κυκλούμενοι τάν οικίαν.
                    άμα δε Δίκτυννα παις Άρτεμις καλά
                        τας κυνίσκας έχουσ' ελθέτω
                            διά δόμων πανταχή.
                     συ δ' ω Διός, διπύρους ανέχουσα
               λαμπάδας οξυτάτας χειροίν, Εκάτα, παράφηνον
                            ες Γλύκης, όπως αν
                           εισελθούσα φωράσω».
                          πούνε το ίδιο πράμα...
                     ελάτε σεις, συγκάτοικοι, αντάμα
                         να ιδήτ' αυτό το θάμα...
            Η Γλύκη γίνηκε άφαντη, μου πήρε το κοκκόρι....
          Πιάστε, Μανία! Νύμφες σεις, που σας γεννούν τα όρη....
             Είχα κ' εγώ η δύστυχη το νου μου στη δουλειά μου
                   κ' έεεεεεστριβα μέσ' στα δάχτυλα μου
                έν αδράχτι με λινάρι και με γνέματα [γερά]
          για να πάω να τα πουλήσω την αυγή στην αγορά..... {197}
              Κι' αυτός πέταγε-πέταγεν {198} απάνω στον αιθέρα
                          στα κούφια του φτερά,
                και λύπη-λύπην άφησε 'ς εμέναν• [εδώ πέρα]
               και δάκρυα-και δάκρυα από τα μάτια [καφτερά]
                     έχυνα-έχυνα η δυστυχισμένη!...
            Πάρετε σεις τα τόξα σας, Κρήτες [ανδρειωμένοι],{199}
                   παιδιά της Ίδης, να μ' υπερασπίσετε,
                     γρήγορα τα ποδάρια να κινήσετε,
                  το σπίτι μου να περιτριγυρίσετε....
           Κ' η Διχτένια {200} η Άρτεμις τα σκυλλάκια της ας φέρη
                       ς όλα του σπιτιού τα μέρη...
  Και συ, ω κόρη του Διός, Εκάτη,
  της δίπυρες και καφτερές λαμπάδες έλα κράτει,
  φωτίστε μ' ως τη Γλύκη [τη γειτόνισσά μου]
  να μπω μέσα και να ψάξω [για να βρω τον κόκκορά μου» {201}

ΔΙΟΝΥΣΟΣ
  Πάψτε πεια τα λυρικά σας!

ΑΙΣΧΥΛΟΣ
                          Ναι, αυτό θα προτιμήσω•
  μα την ποίησι των δυο μας θέλω τώρα να ζυγίσω,
            και να μπη σε ζυγαριά,
  να δειχθή, ποιος απ' τους δυο μας είπε λόγια πειο βαρειά.

ΔΙΟΝΥΣΟΣ
  Ε, κοπιάστε, όπως πρέπει και το ζύγισμα [ν' αρχίσω]
  και των ποιητών την τέχνη σαν τυρί να την πουλήσω.

(Εις νεύμα του Πλούτωνος δύο εκ των θεραπόντων φέρουν πλάστιγγα και την
τοποθετούν εις το μέσον της σκηνής).

ΧΟΡΟΣ ΜΥΣΤΩΝ
            Όλ' οι σοβαροί
            είνε πονηροί.
  Τέτοιο ανήκουστο ποιος άλλο εφαντάσθη ως τώρα θάμα,
            και καινούργιο τέτοιο πράμα;.
  Όρκο κάνω πως εκείνος που θα το 'χεν ιδωμένα
            και θα τόλεγε 'ς εμένα,
            από την παραξενιά,
  θάλεγα πως μούπε τρέλλες [και πως είνε για σχοινιά].

ΔΙΟΝΥΣΟΣ
            Και οι δυο λοιπόν ερθήτε
            και στη ζυγαριά σταθήτε.

(Ο Αισχύλος και ο Ευριπίδης προχωρούν και λαμβάνουν θέσιν εκατέρωθεν της
πλάστιγγας, ο δε Διόνυσος τοποθετείται όπισθεν, ώστε να είνε άνωθεν
αυτής).

ΑΙΣΧΥΛΟΣ και ΕΥΡΙΠΙΔΗΣ
  Νά με.

ΔΙΟΝΥΣΟΣ
      Ακουμπήστε τώρα και το χέρι σας απάνω,
  και να πήτε από 'να στίχο προ του «κούκκου»{202} εγώ σας κάνω.

ΑΙΣΧΥΛΟΣ και ΕΥΡΙΠΙΔΗΣ (εκτελούντες:)
  Νά, επιάσαμε.

ΔΙΟΝΥΣΟΣ
            Ε, πέστε και το στίχο σας εγκαίρως
            προς της ζυγαριάς το μέρος.

ΕΥΡΙΠΙΔΗΣ

(απαγγέλλων προς το μέρος της πλάστιγγος).

  « Είθ' ώφελ' Αργούς μη διαπτάσθαι σκάφος ».{203}

ΑΙΣΧΥΛΟΣ (ωσαύτως)
  «Σπερχειέ ποταμέ βουνόμοι τ' επιστροφαί» {204}

ΔΙΟΝΥΣΟΣ
  Κούκκου!... έ! αφήστε τώρα!...

(Η πλάστιγξ βαρύνει προς τα μέρος του Αισχύλου).

                          Ού! το μέρος του πηγαίνει
  πολύ κάτω, [και βαραίνει].

ΕΥΡΙΠΙΔΗΣ
                      Και ποια είνε η αιτία ;

ΔΙΟΝΥΣΟΣ
            Έχει το ποτάμι βάλη
  μέσ' στο στίχο, και τον φτιάνει με υγρότητα μεγάλη,
  σαν εκείνους που πουλάνε τα μαλλιά [στην αγορά].{205}
  στο δικό σου δε το στίχο έβαλες εσύ φτερά!

ΕΥΡΙΠΙΔΗΣ
  Τότε ας ειπή έν' άλλον και στη ζυγαριάν ας βάλη.

ΔΙΟΝΥΣΟΣ
  Ξαναπιάστε λοιπόν τώρα.

ΑΙΣΧΥΛΟΣ και ΕΥΡΙΠΙΔΗΣ (εκτελούντες)
                      Πιάσαμε.

ΔΙΟΝΥΣΟΣ
                                          Ειπήτε πάλι.

ΕΥΡΙΠΙΔΗΣ (ως ανωτέρω)
  «Ουκ έστι πειθούς ιερόν άλλο πλην λόγος» {206}

ΑΙΣΧΥΛΟΣ (ωσαύτως)
  «Μόνος θεών γαρ θάνατος ου δώρων ερά». {207}

(Η πλάστιγξ αποκλίνει προς το μέρος του Αισχύλου).

ΔΙΟΝΥΣΟΣ
            Ε! αφήστ' αφήστε!.. Νά το!
            πάλι ξαναπέφτει κάτω
            προς αυτόν η ζυγαριά,
            γιατί θάνατο έχει βάλη,
            πούν' απ' όλες [πειο μεγάλη]
            συφορά και πειο β α ρ ε ι ά.

ΕΥΡΙΠΙΔΗΣ
            Την Πειθώ έχω βαλμένη
  κ' είνε άριστα οι στίχοι από μένα ειπωμένοι.

ΔΙΟΝΥΣΟΣ (προς τον Ευρυπίδη:)
  Η Πειθώ είνε κ ο ύ φ ι ο πράμα και δεν έχει νου μεγάλο. {208}
  Από τα βαρειά τα λόγια να μας εύρης κανέν άλλο
            πειο τρανό και δυνατό,
  που η ζυγαριά να γύρη προς το μέρος σου μ' αυτό.

ΕΥΡΙΠΙΔΗΣ
  Χεμ! για πες μου τέτοιο πράμα [τάχα] βρίσκεται 'ς εμένα;

ΔΙΟΝΥΣΟΣ
            θα σου ειπώ [αμέσως ένα]:

(απαγγέλλει)

  «Βέβληκ' Αχιλεύς δυο κύβω και τέτταρα». {209}
            Πες αυτόν [εις τη στιγμή]
  γιατί θαν' η τελευταία για τους δυο σας δοκιμή.

(τοποθετούν αμφότεροι εκ νέου την χείρα επί της πλάστιγγος)

ΕΥΡΙΠΙΔΗΣ (ως ανωτέρω)
  «Σιδηροβριθές τ' έλαβε δέξιά ξύλον.

ΑΙΣΧΥΛΟΣ (ωσαύτως)
  « Εφ' άρματος γαρ άρμα και νεκρώ νεκρός.

(Η πλάστιγξ κλίνει προς το μέρος του Αισχύλου)

ΔΙΟΝΥΣΟΣ
            Να, σε γέλασε και πάλι.

ΕΥΡΙΠΙΔΗΣ
            Με ποιον τρόπο;

ΔΙΟΝΥΣΟΣ
                          Έχει βάλη
  δυο νεκρούς μέσα στο στίχο και δυο άρματα, γι' αυτό
  δεν μπορούν να τον σηκώσουν αραπάδες εκατό!

ΑΙΣΧΥΛΟΣ
  Τότε να μη βάλη στίχους [από τα ποιήματά του]
  εις τη ζυγαριά, μ' να έμβη και αυτός και τα παιδιά του
            κι' η γυναίκα του αυτή
  κι' ο Κηφισοφών [ο δούλος] τα βιβλία να κρατή.
            Μα κ' εγώ [σας βεβαιώνω
  μου αρκεί] να ειπώ δυο στίχους από τους δικούς 'μου μόνο

ΔΙΟΝΥΣΟΣ (προς τον Χορόν:)
  Άνδρες, φίλοι μου, δεν κρίνω από αυτούς εγώ κανένα,
  γιατί έτσι απ' τους δυο τους έχθρα θάχω με τον ένα.
  Για τη γνώμη μου και τούτος είν' ένας σοφός [μεγάλος],

(δεικνύει τον Αισχύλον:)

            και μ' αρέσει και ο άλλος.

(Δεικνύει τον Ευριπίδην).

ΠΛΟΥΤΩΝ
            Πώς ; δεν θα εκτελέσης το σκοπό σου,
            σύμφωνα και μ' αυτόν τον ερχομό σου ;.

ΔΙΟΝΥΣΟΣ
            Ε καλά, [[κι αν γίνη]] κρίσις ;

ΠΛΟΥΤΩΝ
  Πάρ' τον έν από τους δυο τους, όποιον συ θα προτιμήσης,
  άδικα μην πης πως ήλθες.

ΔΙΟΝΥΣΟΣ
                      Γεια σου! Νά, ακούστ' αυτό:
            εδώ κάτω εγώ ζητώ
            ναύρω έναν ποιητή.

ΕΥΡΙΠΙΔΗΣ
            Μπα! Και να τον κάμης τι ;

ΔΙΟΝΥΣΟΣ
            Και την πόλι μας να σώση
            κ' έργα [πειο καλά] να δώση.
  Κ' έτσι απ' τους δυο να πάρω τούτον που την πειο καλή,
  θα είν’ άξιος να δώση για την πόλι συμβουλή.
  Και για τον Αλκιβιάδη ποιά καθένας έχει γνώμη
            ας μας πη πρώτ' από τάλλα•
            γιατ' η πόλις μας ακόμη
            Βάσανα τραβά μεγάλα {210}

ΠΛΟΥΤΩΝ
  Κ' η πόλις τι φρονεί γι' αυτόν ;

ΔΙΟΝΥΣΟΣ
                          Τι ; πότε τον σιχαίνεται
  και πότε τον αποζητεί.

( Προς τον Ευριπίδην και Αισχύλον: )

            Ό,τι [καταλαβαίνετε,
            κι' ό,τι] εσείς φρονείτε
            γι αυτόν, να μας το πήτε.

ΕΥΡΙΠΙΔΗΣ
  Μισώ εκείνον που αργεί τον τόπον του να ωφελή,
  μα για να κάνη το κακό γίνεται γρήγορος πολύ.
  Που ζητεί στον εαυτό του την ωφέλεια νάχη όλη
            κ' είνε ανωφελής στην πόλι.

ΔΙΟΝΥΣΟΣ
  Εύγε, μα τον Ποσειδώνα! —-Συ, Αισχύλε, τι φρονείς ;

ΑΙΣΧΥΛΟΣ
  Μέσ' στην πόλι να μην τρέφη λιονταρόπουλο κανείς,
  μάλιστα κι' ούτε λιοντάρι• κι' αν κανείς τροφή του δώση
            πρέπει και να το ημερώση.

ΔΙΟΝΥΣΟΣ
  Μα τον Δία τον Σωτήρα! πολύ δύσκολα θα κρίνω•
  με σοφία ειπώθη τούτο, παστρικά ειπώθη εκείνο.
            Μα κανένας σας ακόμη,
  πώς θα σώσουμε τον τόπο, ας ειπή ποιάν έχει γνώμη.

ΕΥΡΙΠΙΔΗΣ
  Αν κανείς τον Κινησία στον Κλεόκριτο {211} κολλήση
  για φτερά, που ο αγέρας να τον πάρη όταν φυσήση
  απ' τες θάλασσες απάνω.

ΔΙΟΝΥΣΟΣ
                      Τέτοιο πράμα [να σου ειπώ]
  θα φαινότανε γι' αστείο. Και ποιόν έχει αυτό σκοπό!

ΕΥΡΙΠΙΔΗΣ
  Στάμνες του ξειδιού να παίρνουν όταν ναυμαχία γίνη,
  στου εχθρού τα μάτια ξείδι ο καθένας τους να χύνη.
  Θέλω να σου ειπώ κ' έν' άλλο.

ΔΙΟΝΥΣΟΣ
                          Πες.

ΕΥΡΙΠΙΔΗΣ
                          Αυτούς που για προδότες
  τους περνούσαμε ως τώρα, να τους πούμε πατριώτες,
  και προδότες, όσους λέμε πατριώτες τακτικά.{212}

ΔΙΟΝΥΣΟΣ
  Πώς ; δεν νοιώθω• ξαναπές τα πειο απλά και παστρικά.

ΕΥΡΙΠΙΔΗΣ
  Όταν εμπιστευώμεθα, όσους με δυσπιστία
  τους βλέπουμε, κι' όλους αυτούς που είνε 'ς αχρηστία
  τους χρησιμοποιήσουμε, μπορούμε να σωθούμε.
  Γιατί αφού τώρα απ' αυτούς τους ίδιους δυστυχούμε,
            πώς τάχα η σωτηρία
  δεν θα μας έλθη, κάνοντας [ευθύς] τα εναντία ;

ΔΙΟΝΥΣΟΣ
  Εύγε σου, Παλαμήδη μου! {213} κεφάλι μέγα και σοφόν.

  Εσύ το σκέφθηκες αυτό, ή μήπως ο Κηφισοφών ;

ΕΥΡΙΠΙΔΗΣ
  Μόνος μου• ο Κηφισοφών εσκέφθηκε μονάχα
  για της ξειδόσταμνες.

ΔΙΟΝΥΣΟΣ (προς τον Αισχύλον:)
            Και συ ποιάν γνώμην έχεις τάχα;

ΑΙΣΧΥΛΟΣ
  Ποιους ανθρώπους έχ' η πόλις ; τους καλούς ; για πες μου συ.

ΔΙΟΝΥΣΟΣ
            Μπα! και πούθε; τους μισεί
            φοβερά!

ΑΙΣΧΥΛΟΣ
            Και προτιμάει
            τους κακούς ; {214}

ΔΙΟΝΥΣΟΣ
                      Δεν αγαπάει
            τους κακούς, αλλά σε χρήσι
  με τη βια τους έχει [πάντα και χωρίς να το θελήση].

ΑΙΣΧΥΛΟΣ
  Τότε πώς τη σωτηρία ημπορεί κανείς να φέρη
  σε μια πόλι, π' ούτε γούνα, ούτε χλαίνα τη συμφέρει;

ΔΙΟΝΥΣΟΣ
            Βρες μας συ τον τρόπο πάλι
  που καθένας θα μπορέση απ' τον πάτο να τη βγάλη.

ΑΙΣΧΥΛΟΣ
            Από δω δεν θα θελήσω
  να το ειπώ• μονο κει πέρα θα μπορέσω να μιλήσω.

ΔΙΟΝΥΣΟΣ
            Τέτοιο πράμα μην το λες,
  γιατ' από 'δω πέρα βγαίνουν και η γνώμες η καλές.

ΑΙΣΧΥΛΟΣ
  Όταν του εχθρού τη χώρα επιβλέπουν σαν δική τους,
  μα και τη δική τους χώρα σαν να ήταν εχθρική τους, {215}
  κι' όταν νοιώσουν πως τα πλοία είνε δύναμις τρανή
  κ' έλλειψις το κάθε πράμα που για δύναμις φανή.

ΔΙΟΝΥΣΟΣ
            Είν’ η γνώμη σου σωστή,
  γιατί καταπίνοντ' όλα απ' τον κάθε δικαστή. {216}

ΠΛΟΥΤΩΝ (προς τον Διόνυσον:)
            Κάμε συ λοιπόν την κρίσι.

ΔΙΟΝΥΣΟΣ
  Συ ν' αποφασίσης τώρα• κι' όποιον η ψυχή θελήση
  η δική μου, θα διαλέξω.

ΕΥΡΙΠΙΔΗΣ
                      Τους θεούς μόνο θυμήσου
  που ωρκίσθης να με φέρης στην πατρίδα μου [μαζύ σου],
            κ' έτσι διάλεξε το φίλο.

ΔΙΟΝΥΣΟΣ
  [Μα] «η γλώσσα μου ωρκίσθη» {217} [και] θα πάρω τον Αισχύλο.

ΕΥΡΙΠΙΔΗΣ (εν οργή προς τον Διόνυσον)
  Σιχαμένε! τι μου κάνεις ;

ΔΙΟΝΥΣΟΣ
                      Η δική μου είν’ η κρίσις
  πως ενίκησ' ο Αισχύλος.

ΕΥΡΙΠΙΔΗΣ
            Και τολμάς να μ' αντικρύσης,
  ύστερα από της τόσες που μου φτιάνεις προσβολές ;

ΔΙΟΝΥΣΟΣ
  Όταν και οι θεαταί σου δεν το κρίνουν όπως λες,
  πούνε το κακό; {218}

ΕΥΡΙΠΙΔΗΣ
                      Μ' αφίνεις για νεκρόν 'ς αυτά τα μέρη,
            ω σκληρέ ;

ΔΙΟΝΥΣΟΣ
                      Τάχα ποιος ξέρει
            αν δεν είναι η ζωή
            θάνατος, {219} και το φαΐ
            αν ζωή δεν είναι τάχα, και ο ύπνος μαλακό
  και παχύ γουναρικό ;

ΠΛΟΥΤΩΝ
  Πέρασε στ' ανάκτορά μου.

ΔΙΟΝΥΣΟΣ
                      Γιατί;

ΠΛΟΥΤΩΝ
                          Πριν αναχωρήσης
  σε φιλοξενώ.

ΔΙΟΝΥΣΟΣ
            Ωραία! δεν θα με στενοχωρήσης!

(Ο Πλούτων και ο Διόνυσος εισέρχονται εις το Ανάκτορον-—Ο χορός των Μυστών
απαγγέλλει τας κάτωθι στροφάς).

ΧΟΡΟΣ ΜΥΣΤΩΝ
            Ευτυχισμένος είν' αυτός πούχει συλλογισμούς καλούς
                      και τους μαθαίνει σε πολλούς.
                Και τούτος που εδείχθηκε με σύνεσι μεγάλη,
              στο σπίτι, στην πατρίδα του ξαναπηγαίνει πάλι,
            για το καλό των πολιτών, και καθενός του συγγενούς
            και φίλου του,-—αφού σοφός είν' ο δικός του νους.
                           Και είν' ωραίο πράμα
               το να μη κάθεται κανείς με το Σωκράτη αντάμα
                     να φλυαρή, αφίνοντας τη μουσική
              και κάθε μέρος υψηλό στην τέχνη την τραγωδική.
                          Γιατί, όποιος γυρεύει
                  μ' αεροκοπανίσματα και λόγια να χαζεύη
                        και να σκοτώνη τον καιρό,
                         δεν έχει το μυαλό γερό.

(Επανέρχεται ο Πλούτων και ο Διόνυσος)

ΠΛΟΥΤΩΝ
                  Προχώρει με χαρά την πόλι μας να σώσης
                 με γνώμες αγαθές, Αισχύλε, και να δώσης
                        στους ανοήτους συμβουλή,—
                      που τέτοιοι βρίσκονται πολλοί.

(Παραδίδει εις τον Αισχύλον τεμάχιον σχοινιού)

                  Στον Κλεοφώντα {220} να το δώσης τούτο•

(Του παραδίδει έτερα τεμάχια)

                 κι' αυτά 'ς όσους βυζαίνουνε τον πλούτο
                   της πόλεως,{221} στο Μύρμηκ' από ένα,
                   Νικόμαχο κι' Αρχέμονα• {222} 'ς εμένα
                  πες τους να ρθούν χωρίς ν' αργοπορήσουν
                        κι' αν ίσως δεν θελήσουν,
               εγώ, μα τον Απόλλωνα, ο ίδιος δεν θ' αργήσω
            να δέσω χέρια-πόδια τους, και να τους στιγματίσω,
              όπου καθένας γρήγορα ριχμένους κάτω θα τους δή
           εις τον Αδείμαντο{223} κοντά του Λευκολόφου το παιδί.

ΑΙΣΧΥΛΟΣ (παραλαμβάνων τα σχοινιά)
            θα το κάμω. Δος το θρόνο
            εις το Σοφοκλή και μόνο•
            αυτός πρέπει να τον έχη
            και καλά να τον προσέχη,
            ως που πάλι καμμιά μέρα
            να ξανάρθω εδώ πέρα.
            Γιατί μοναχά εκείνο
            δεύτερο στην τέχνη κρίνω.

(δεικνύων τον Ευριπίδην)

            Και θυμήσου το καλά,
  πως αυτός ο βωμολόχος, που 'πε ψέματα πολλά,
  εις το θρόνο μου δεν πρέπει το ποδάρι του να βάλη,
  ούτε κι' αν με βια τον πιάσουν για να τον καθίσουν άλλοι.

ΠΛΟΥΤΩΝ (προς τον Χορόν:)
            Σεις με λαμπάδες ιερές φωτίστε του
            ξεπροβοδάτε τον και τραγουδήστε του
            αυτά τα αρμονικά του
            τραγούδια, τα δικά του.

ΧΟΡΟΣ ΜΥΣΤΩΝ
                   Δαίμονες! που είσθε κάτω από τη γη,
                            δόστε καλό ταξείδι
                    στον ποιητή, όπου στο φως θα βγη,
                   και ξαναπάει στην πόλι του, να δίδη
                              σκέψεις καλές
                      και για να ευτυχήση συμβουλές.
            Κ' έτσι τέλος κάθε λύπη, κάθε στεναγμός μας θάχη,
              κάθε συμπλοκή με όπλα φοβερή, [και κάθε μάχη].
  Και ο Κλεοφών κ' οι άλλοι, που της ίδιας γνώμης θάνε,
      στη δική τους τη πατρίδα ας τραβούν να πολεμάνε.

(Ο Διόνυσος και ο Αισχύλος προχωρούν προς την έξοδον.-— Ο Ξανθίας λαμβάνει
επ' ώμου τα στρώματα και ακολουθεί μετά κόπου).

ΤΕΛΟΣ



* * * * *
{102} Κομποφακελλορρήμων.

{103} «Ω παί της αρουραίας θεού»: παρωδεί τον στίχον του Ευριπίδου «ω παί
της θαλασσίας θεού», ενώ ταυτοχρόνως υπαινίσσεται και την μητέρα του
Ευριπίδου Κλειτώ, η οποία ήτο λαχανοπώλις.

{104} Κατά το δυνατόν απόδοσις της λέξεως: «ω στωμυλιοσυλλεκτάδη»,
συντεθείσης κατά το ύφος του Αισχύλου.

{105} «Πτωχοποιέ»: Κατά τον σχολιαστήν εννοεί τον βασιλέα των Μυσών
Τήλεφον, τον οποίον ο Ευριπίδης εις το ομώνυμον δράμα επαρουσίασε πτωχόν
(ιδέ και Νεφέλας στ. 922).

{106} «Ρακιοσυρραπτάδη».

{107} Εννοεί τον Βελλεροφόντην, Τήλεφον και Φιλοκτήτην.

{108} Εις τον Τυφώνα, κατά την λήξιν της καταιγίδος, εθυσίαζον οι αρχαίοι
μαύρην προβατίναν.

{109} Εις τους «Κρήτας», έργον απολεσθέν του Ευριπίδου, εισάγεται ο Ίκαρος
μονολογών διά μακρών.

{110} Εννοεί την Αερόπην εις την αυτήν τραγωδίαν, πορνευομένην μετά του
Θυέστου, ή την μίξιν της Πασιφάης προς τον Ταύρον. Υπαινίσσεται ακόμη την
άνομον μίξιν των αδελφών Κανάχης και Μακαρέως εις το δράμα <Αίολος» και
τον έρωτα της Φαίδρας προς τον Ιππόλυτον.

{111} «Κεφάλαιον»: αδρόν λόγον ως κεφαλήν ραφανίδος (Νεφέλαι 981).

{112} Δράματα απολεσθέντα του Ευριπίδου.

{113} «Ανδρών γνωμοτύπων».

{114} «Στρεβλά παλαίσματα».

{115} «Παραπρίσματα επών».

{116} Ο Αισχύλος επικαλείται την Δήμητρα, διότι κατήγετο εξ Ελευσίνος.

{117} Σατυρίζει τον Ευριπίδην ως αναφέροντα συχνά τον Αιθέρα εις τους
στίχους του.

{118} «Μυκτήρες οσφραντήριοι»—ως συντελούντων των μυκτήρων εις την φωνήν
(Σχολιαστής).

{119} «Αλινδήθρας επών»: Κυρίως α λ ι ν δ ή θ ρ α είναι ο τόπος που
κυλίονται οι αθληταί εις την άμμον, κυλίστρα, μεταφορικώς δε συναγωγή
άταχτος λόγων με δίχως (ή με στρυφνήν) σημασίαν. Ως εκ τούτου εθεώρησα την
λέξιν αποδοτέαν διά της ανωτέρω εν χρήσει παρ' ημίν.

{120} Ο Φρύνιχος υπήρξε προ του Αισχύλου• τούτον επαινεί ο Αρ. και εις
τους «Όρνιθας» (ιδέ μετάφρασίν μου. Έκδ. Φέξη, 1910 σελ. 64).

{121} Εις το δράμα του Αισχύλου «Φρύγες» ο Αχιλλεύς φέρεται καθήμενος εις
την σκηνήν και σιγών. Επίσης και η Νιόβη ως απολιθωθείσα.

{122} «Τι σκορδινά;»

{123} Εννοεί γενικώς την κατάχρησιν των ποταμών, παρ' Αισχύλω.

{124} «Ρήματα ιππόκρημνα»: παρακινδυνευμένα.

{125} Ιππαλεκτρυών.

{126} Άσχημος τις και αηδής κίναιδος.

{127} Δούλος του Ευριπίδου βοηθών αυτόν εις τας τραγικάς παραστάσεις• κατ'
άλλους διερμηνεύς των έργων του• κατ' άλλους δε και εραστής της γυναικός
του (ιδέ και Θωμάν Μάγιστρον εν βίω Ευριπίδου).

{128} Εννοεί την εκ μέρους όλων των προσώπων του δράματος ιδεολογίαν ως
εξηγείται περίπου και εν τω κειμένω διά της εντός των αγκυλών προσθέτου
επεξηγήσεως.

{129} « Εκομπολάκουν».

{130} Δύο Κύκνοι υπήρξαν: ο εις υιός του Άρεως, φονευθείς υπό του
Ηρακλέους, ο έτερος δε του Ποσειδώνος, φονευθείς υπό του Αχιλλέως. Διά δε
του Μέμνονος, ή εννοεί ομώνυμον τραγωδίαν του Αισχύλου, άγνωστον εν τω
καταλόγω των έργων του, ή τον ομώνυμον Αιγύπτιον σύμμαχον των Τρώων, του
οποίου ο ίππος είχε κώδωνας και στολισμούς. Ως εικάζεται εκ των κατωτέρω,
εννοεί μάλλον τον δεύτερον.

{131} «Κωδωνοφαλαροπώλους».

{132} Το στερεότυπον κείμενον έχει Μανής• προτιμοτέρα όμως η γραφή Μ ά γ -
ν η ς, απαντώσα εις τον Σχολιαστήν, προτιμηθείσα δε και από τον σοφόν Νεόφ.
Δούκαν.

{133} Ο Φορμήσιος και ο Μεγαίνετος ήσαν δύο ονομαστοί παλληκαράδες εν
Αθήναις, των οποίων ο πρώτος ήτο δασύτριχος, ώστε τον ωνόμαζον μαθητήν του
Αισχύλου.

{134} «Σαλπιγγολογχοπηνάδαι».

{135} «Σαρκασμοπιτυοκάμπται». Πιτυοκάμπτης είνε ο μυθολογικός ληστής, εν
ισθμώ της Κορίνθου, ενταύθα δε παρωδεί τον Αισχύλον εις την σύνθεσιν
λέξεων πομπωδών.

{136 Ο Κλειτοφών εκωμωδείτο ως αργός.

{137} Περί Θηραμένους ιδέ πλειότερα εις σημείωση 71.

{138} «Ου Κείος, αλλά Χίος»: «παρόσον ποικίλος τις ων και αχίστροφος,
καθωμίλει τους καιρούς προς το κρείττον μέρος αεί διδούς εαυτόν• Κώος δε
ελέγετο είναι». (Δίδυμος εν Σχολιαστή)• ως εκ τούτου απέδωκα την φράσιν
διά της ανωτέρω ερμηνείας, επεχούσης και θέσιν παροιμίας ως πλειότερον
εκδηλωτικής του αγχιστρόφου του χαρακτήρος του Θηραμένους.

{139} «Τάδε μεν λεύσσεις, φαίδιμ' Αχιλλεύ!» Ο στίχος ούτος είνε και ο
πρώτος εκ της αρχής των «Μυρμιδόνων» τραγωδίας του Αισχύλου.

{140} «Εκτός οίσει των ελαών: Ο σχολιαστής εικάζει ότι εις το άκρον των
ιπποδρόμων ήσαν ελαιόδενδρα, τα οποία εσημείουν τα όρια του σταδίου• εκ
τούτου απέδωκα την φράσιν ταύτην διά της «υπερπηδάς τα όρια».

{141} «Τραγικόν λήρον»: παρ' υπόνοια λέγει ο Σχολιαστής, έθεσε την λέξιν λ
ή ρ ον αντί του τ έ χ ν η ν, και τούτο διότι κωμικοί και τραγικοί ποιηταί
εσατύριζον αλλήλους.

{142} Αι λέξεις «κοβάλους» και «πανούργους» του κειμένου συμπίπτουν εις
την έννοιαν του πονηρός.

{143} «Θυμούς επταβοείους» κατά παραβολήν προς την ασπίδα την επταβόειον,
ήτοι την αποτελουμένην από επταπλούν δέρμα βοός.

{144} «Κρανοποιών»:—υποθέτω ότι διαλανθάνει λογοπαίγνιον ενταύθα μεταξύ
του π ο ι ώ ν  σ τ ί χ ο υ ς και π ο ι ώ ν  κ ρ ά ν η, ως μεταχειριζομένου
του Αισχύλου κράνη εν τη ποιήσει, όπερ απεδόθη ως ανωτέρω.

{145} Ο Μουσαίος αναφέρεται ως ποιητής των μυθικών χρόνων, υιός της
Σελήνης και του Ευμόλπου, κατ' άλλους δε Θραξ και μαθητής του Ορφέως,
πρώτος εισαγαγών εις την Ελλάδα την τελετήν των Ελευσινίων, και γράψας
ύμνους θρησκευτικούς. Ο δε ομώνυμος ποιητής του ειδυλλίου «Ηρώ και
Λέανδρος» φέρεται νεώτερος.

{146} Αθηναίος αμαθής εις τον οπλισμόν.

{147} Γενναίος στρατηγός των Αθηναίων, ακμάσας εις τους χρόνους του
Αισχύλου και του Αριστοφάνους.

{148} Εννοεί τους γνωστούς ομηρικούς ήρωας.

{149} Σθενέβοια, σύζυγος του Προίτου, η παρ' Ομήρω Άντεια, ερασθείσα του
προγονού αυτής Βελλεροφόντου, απήτησε παρ' αυτού να καταστή ερωμένη του•
εν αρνήσει δε του Βελλερ. τον κατήγγειλεν αυτόν ψευδώς εις τον Προίτον,
ότι ηθέλησε να την βιάση και αποκαλυφθείσης της συκοφαντίας,
εδηλητηριάσθη, λαβούσα κώνειον.

{150} Κατηγορεί τον Ευριπίδην ως φιλήδονον, υπαινίσσεται δε ταυτοχρόνως
και τους έρωτας της συζύγου του με τον δούλον της, ως εσημείωσα και εν
{127}.

{151} Εννοεί τον Τήλεφον κλπ., ως εν {105}

{152} Η χρήσις των ιχθύων εθεωρείτο μάλλον ως πολυτέλεια.

{153} Μ α ζ αν: είδος στρατιωτικού άρτου, κατεσκευασμένου εξ αλεύρου,
ελαίου και οίνου (ιδέ και Θουκυδίδην III. 49 και Ησύχιον εν λ.).

{154} Ρ υ π π α π α ί: παράγγελμα ναυτικόν διά την παρασκευήν προς
κωπηλασίαν.

{155} Οι κωπηλάται εις τας τριήρεις εκάθηντο εις τρεις σειράς καθ' ύψος:
οι κατωτέρω ελέγοντο θ α λ α μ α κ ε ς  ή  θ α λ α μ ί τ α ι, οι μέσοι
ελέγοντο ζ υ γ ί τ α ι και οι ανωτέρω θ ρ α ν ί τ α ι.

{156} Εννοεί το δράμα του Ευριπίδου «Αυγή», του οποίου η ηρωίς γεννά εντός
του ιερού.

{157} Εις το δράμα «Αίολος» φέρει τας θυγατέρας του Αιόλου εις ερωτικάς
σχέσεις με τους αδελφούς των.

{158} Σατυρίζει στίχους εκ του «Φρίξου» του Ευρ. έχοντας ούτω:

  τίς δ' οίδεν, εί το ζην μεν έστι κατθανείν
  το κατθανείν δε ζην ;

{159} Κατά την εορτήν των Προμηθειών, των Ηφαιστείων και των Παναθηναίων
ετελούντο αγώνες, κατά τους οποίους οι γυμναζόμενοι ελαμπαδηφόρουν. (Ιδέ
και σημ. {21}.

{160} Κατά τον Ευφρόνιον οι υστερούντες εις τους αγώνας του Κεραμεικού,
εδέροντο εις τα νώτα από τους νέους, ελέγοντο δε οι δαρμοί ούτοι
«κεραμεικαί πληγαί».

{161} Κατ' άλλους τετραλογία ήτο η Ορέστεια: Αγαμέμνων, Χοηφόροι,
Ευμενίδες, Πρωτεύς (σατυρικόν)• ο Αρίσταρχος όμως και ο Απολλώνιος
αφαιρούσι τον Πρωτέα και αφίνουν την Ορέστειαν τριλογίαν, όπως και ημείς
εδέχθημεν αυτήν.

{162} Οι τρεις πρώτοι στίχοι των «Χοηφόρων»: «Υποχθόνιε Ερμή! ο οποίος
εποπτεύεις το μέρος όπου ευρίσκεται τώρα ο πατήρ μου, σε ικετεύω να γίνης
σωτήρ και σύμμαχός μου. Έρχομαι και καταφεύγω εις αυτόν τον τόπον...»
Επροτίμησα ν' αφήσω αυτούσια τα αρχαία κείμενα εντός της μεταφράσεως, διά
να εννοηθή ο έλεγχος και η υπόδειξις των κατ' Ευριπίδην σφαλμάτων.

{163} Εννοεί την Κλυταιμνήστραν δολοφονούσαν εν τη κλίνη τον Αγαμέμνονα
χάριν του εραστού της Αιγίσθου.

{164} Μία εκ των πολλών ιδιοτήτων του Ερμού, εφ' ας ελατρεύετο ήτο και η
του Ε ρ ι ο υ ν ί ο υ (αγαθού, χρησίμου).

{165} Το κείμενον έχει: «ΕΥΡ. Εί γαρ πατρώον το χθόνιον έχει γέρας,
ΔΙΟΝ. ούτως αν είη προς πατρός τυμβωρύχος». Το χωρίον είνε πολύ ασαφές• ο
Σχολιαστής το αποδίδει εις τους λωποδυτούντας τα υπό την γην, (ήτοι τους
τάφους) ο δε Νεοφ. Δούκας παραιτείται πάσης ερμηνείας διά την ασάφειαν. Το
κατ' εμέ επροτίμησα την ανωτέρω απόδοσιν ως σατυρικωτέραν, ήτοι: αφού ο
Ερμής δεν είνε μόνον χθόνιος, αλλά και εξέρχεται, τούτο θα πράξη και ο
πατήρ του, επομένως ο υιός, ο τοποθετών αυτόν μετά του Ερμού, καθίσταται
τυμβωρύχος (εί γαρ έχει πατρώον το χθόνιον γέρας).

{166} Ανθοσμίαν: ο οίνος ούτος, εθεωρείτο ελαφρότερος και λεπτότερος των
άλλων.

{167} «Χρήσον συ μάκτραν, ει δε βούλει κάρδοπον: κ ά ρ δ ο π ον και μ ά κ
τ ρ α λέξεις ταυτόσημοι: η σκάφη του ζυμώματος. Η έκφρασις έρχεται ως
παροιμία, την οποίαν ηναγκάσθην ν' αποδώσω δι' αυτοτελούς διστίχου,
προσομοιάζοντος προς παροιμίαν, θυσιάσας την κατά λέξιν απόδοσιν του
κειμένου, αδύνατον ούσαν να περιληφθή, υπ' εμού τουλάχιστον, εις δίστιχον.

{168} Συνέχεια της προηγουμένης περικοπής: «Και από την άκρη του τάφου
αυτού φωνάζω τον πατέρα μου ν' α κ ρ ο α σ θ ή και ν' α κ ο ύ σ η...»

{169} Η αρχή της «Αντιγόνης» του Ευριπίδου: «Ήτο ευτυχής ανήρ κατ' αρχάς ο
Οιδίπους..».

{170} Εννοεί την γνωστήν ιστορίαν του Οιδίποδος, διά τον οποίον υπήρχε
πρόρρησις ότι θα εφόνευε τον πατέρα του Λάιον κλπ.

{171} Στίχοι εκ του δράματος «Αρχέλαος» του Ευριπίδου, αμφισβητούμενοι υπό
του Αριστάρχου.

{172} «Ληκύθιον απώλεσεν»: Η φράσις αύτη είνε εντελώς σκοτεινή, και αυτός
δε ο σχολιαστής την παρατρέχει. Λ η κ ύ θ ι ο ν εσήμαινε μικρόν δοχείον
ιδίως ελαίου, συνεκδοχικώς δε και τον λύχνον. Φαίνεται, όπως εικάζει, και
ο Blondel (Γάλλος κριτικός και ποιητής του 12ου αιώνος) ότι η φράσις αύτη
θα ήτο επωδός αρχαίου τινός άσματος με συμβολικήν σημασίαν απορρεύσασαν
τίς οίδεν εκ τίνος γεγονότος. Η πιθανωτέρα αντιστοιχία της είνε: «έχασε
τον κόπον του».

{173} Αρχή του δράματος του Ευριπίδου «Υψιπύλη».

{174} Αρχή εκ της «Σθενεβοίας» ή «Βελλεροφόντου».

{175} Αρχή από τον «Φρίξον» του Ευριπίδου.

{176} Εκ της «Ιφιγενείας εν Ταύροις» του Ευριπίδου: «Πέλοψ υιός του
Ταντάλου, φθάσας εις την Πίσαν με τους ταχείς ίππους του.»...

{177} Εκ του «Μελεάγρου».

{178} «Δρέψας ο Οινεύς μίαν φοράν πλουσίαν εσοδείαν και προσενεγκών τας
απαρχάς [εις τους θεούς]..•

{179} Αρχή εκ της [σοφής] «Μελανίππης: «Ο Ζευς, κατά τα αληθώς
λεγόμενα..».

{180} Εκ των «Μυρμιδόνων» του Αισχύλου.

{181} Εκ των «Ψυχαγωγών» του αυτού.

{182} Εκ του «Τηλέφου» του αυτού.

{183} Εκ των «Ιερειών» του αυτού.

{184} «Στάσιν μελών»! άσμα εκ του χορού ψαλλόμενον υπό των χορευτών
ισταμένων• αποκαλείται παρά τοις νεωτέροις στάσιμον μέλος, αντιστοιχούν
περίπου προς το στάσιμον της καθ' ημάς Εκκλησίας.

{185} Αι περικοπαί αύται εκ των δραμάτων του Αισχύλου είνε ανάμικτοι και
συντεθειμέναι κατά τρόπον ασυνάρτητον και ανανταπόδοτον. Ούτω το όπως
Αχαιών δίθρονον κράτος, Ελλάδος ήβας» (έλαβεν εκ του «Αγαμέμονος»)—«Σφίγγα
δε δυσαμεριάν πρύτανιν κύνα πέμπει» (εκ της «Σφιγγός»)—-«συν δορί και χερί
πράκτορι θούριος όρνις», «κυρείν παρασχών ιταμαίς κυσίν αεροφοίτοις» (εξ
«Αγαμέμνονος»)—«το συγκλινές επ' Αίαντι» (κατ' Απολλώνιον εκ των
«Θρησσών», αλλ' αμφισβητείται υπ' άλλων). Το δε παρεντιθέμενον μεταξύ των
στίχων «τοφλαττόθρατ» αποτελεί χλεύην προς την κατάχρησιν του Αισχύλου εις
την σύνθεσιν πομπωδών και παρηχητικών λέξεων. Την περικοπήν ταύτην και
τας εξής, ως μακροτέρας των προηγουμένων και στηριζομένων επί της εννοίας,
προσεπάθησα ν' αποδώσω εις στίχους εν τω ιδίω κειμένω, όπως εννοηθή
κάλλιον το κωμικόν της ασυναρτησίας κατά την από σκηνής διδασκαλίαν της
παραφράσεως.

{186} Το «εκ Μ α ρ α θ ώ ν ο ς» προέρχεται εκ λογοπαιγνίου, καθόσον εις
τους λειμώνας του Μαραθώνος εφύετο ο φ λ έ ω (φλόμος), παίζει δε ούτω προς
την συλλαβήν φ λ ά τ του «τοφλαττόθρατ».

{187} Το ανωτέρω δίστιχον είνε αναγκαστική εξήγησις της λέξεως « ι μ ο ν ι
ο σ τ ρ ό φ ο υ» (=σχοινιοστρόφου, ιμονιά=το σχοινί του πηγαδιού), καθόσον
οι αντλούντες ύδωρ από τα φρέατα έψαλλον άσμα «ιμαίον» καλούμενον.

{188} Ο Φρύνιχος εθεωρείτο ο αρμονικότερος των αρχαίων ποιητών, υπήρξε δε
προγενέστερος του Αισχύλου, ως πολλαχού αναφέρεται παρ' Αρ. Ιδέ και {2},
{88}.

{189} Μέλητος ήτο ψυχρός τραγικός ποιητής εν' Αθήναις, είνε δε αυτός ο
μετά του Ανύτου κατηγορήσας τον Σωκράτην.

{190} «Λεσβιασμός»: παρά φύσιν πρόκλησις ηδονής διά της γλώσσης εν Λέσβω
μεταξύ ανδρών και γυναικών ή και γυναικών μόνον• ομοίως και «φοινικισμός»,
ελέγετο η πράξις αύτη, εκτελουμένη υπό πολύ χειροτέρας συνθήκας εν
Φοινίκη, κατά την βεβαίωσιν του Γαληνού: «των αισχρουργών μάλλον
βδελυττόμεθα τους φ ο ι ν ι κ ί ζ ο ν τ α ς των λ ε σ β ι α ζ ό ν τ ω ν».
Επαναλαμβάνει την λέξιν ο Αριστείδης και εις «Σφήκας» (σ. 1346) και εις
«Εκκλησιαζούσας» (στ. 920)• ιδέ παράφρασίν μου εκδ. Φέξη, 1910, σελ. 59).

{191} Νέον συνονθύλευμα στίχων από διαφόρους τραγωδίας του Ευριπίδου με
εκζητημένην ασυναρτησίαν. Το κείμενον έχει ούτως:
  Αλκυόνες, αι παρ' αενάοις θαλάσσας
  κύμασι στωμύλλετε,
  τέγγουσαι νοτίοις πτερών
  ρανίσι χρόα δροσιζόμεναι... (Εκ της «Ιφιγενείας»)
  αί θ' υπωρόφιοι κατά γωνίας
  ειειειειειειλίσσετε δακτύλοις φάλαγγες
  ιστότονα πηνίσματα και
  κερκίδος (εκ του «Μελεάγρου») αοιδού μελέτας, (ασυνάρτητα)
  ίν' ο φίλαυλος (εκ της «Ηλέκτρας») έπαλλε δελ-
  φίς πρώραις κυανεμβόλοις...
  μαντεία και σταδίους...
  οινάνθας, (εκ της «Υψιπύλης») γάνος αμπέλου,
  βότρυος έλικα παυσίπονον... (αυτόθι)
  περίβαλλ', ω τέκνον, ωλένας... (αυτόθι).

{192} Παρωδία της μελοποιίας και της εκζητημένης παρά τοις ποιηταίς
αρμονίας των στίχων διά της απαγγελίας• μέθοδος παρεμφερής περίπου προς
την εν χρήσει σήμερον παρά τοις ηθοποιοίς της Γαλλικής Κωμωδίας.

{193} «Δωδεκαμήχανον Κυρήνης»: η Κυρήνη ήτο γνωστή εταίρα, γνωρίζουσα κατά
δώδεκα τρόπους να παραδίδη εαυτήν εις ηδονήν, εκ τούτου δε και δ ω δ ε κ α
μ ή χ α ν ο ς εκαλείτο.

{194} Και άλλο τούτο συνονθύλευμα στίχων από τραγωδίας του Ευριπίδου,
έχον ούτως εν τω κειμένω:

                         Ω Νυκτός κελαινοφαής
                   όρφνα, τίνα μοι δύστανον όνειρον
                  πέμπεις εξ αφανούς, Αΐδα πρόπολον,
                    ψυχάν άψυχον έχοντα, μελαίνας
                            Νυκτός παίδα,
                         φρικώδη δεινάν όψιν
                          μελανονεκυείμονα,
                       φόνια φόνια δερκόμενον,
                      μεγάλους όνυχας έχοντα...
                  αλλά μοι, αμφίπολοι, λύχνον άψατε
         κάλπισί τ' εκ ποταμών δρόσον άρατε, θέρμετε δ' ύδωρ,
                    ως αν θείον όνειρον αποκλύσω.
                          ιώ πόντιε δαίμον,
                      τούτ' εκείν'• ιώ ξύνοικοι,
          τάδε τέρα θεάσασθε τον αλεκτρυόνα μου συναρπάσασα
                            φρούδη Γλύκη.
                         Νύμφαι ορεσσίγονοι,
                          ω Μανία, ξύλλαβε.
                           εγώ δ' α τάλαινα
                      προσέχουσ' έτυχον εμαυτής
                   έργοισι, λίκνου μεστόν άτρακτον
                       ειειειειλίσσουσα χεροίν,
                        κλωστήρα ποιούσ', όπως
                         κνεφαίος εις αγοράν
                         φέρουσ' αποδοίμαν...
                   ο δ' ανέπτατ' ανέπτατ' ες αιθέρα
                     κουφοτάταις πτερύγων ακμαίς•
                     εμοί δ' άχε' άχεα κατέλιπε,
                     δάκρυα δάκρυα τ' απ' ομμάτων

{195} Παρωδία εκ της «Εκάβης» (στ. 68) και το πλείστον κατασκεύασμα.

{196} Παρωδία εκ των «Τημενιδών»!

{197} Κωμωδεί τον Ευριπίδην διά τούτων ως επιρρεπή εις θέματα μικροπρεπή
και κακόζηλα του οικογενειακού βίου.

{198} Κωμωδεί τας επαναλήψεις των λέξεων, συνήθεις παρ' Ευριπίδη.

{199} Εκ των «Κρητών» του Ευριπίδου.

{200} «Δίκτυννα Άρτεμις»: Ο τίτλος ούτος της Αρτέμιδος προήλθεν εκ του ότι
νύμφη τις, Βριτόμαρτις καλουμένη, θηρεύουσα ενέπεσεν η ιδία εις δίκτυα
κυνηγετικά, σωθείσα δε υπό της θεάς, ίδρυσεν ιερόν της Δικτύννης
Αρτέμιδος.

{201} Η προσθήκη αύτη ήτο αναγκαία όχι μόνον χάριν της ομοιοκαταληξίας, η
οποία έπρεπεν απαραιτήτως να συμπληρωθή εις το τέλος της κωμικής ταύτης
περιόδου, αλλά και διότι έπρεπε να κλεισθή κατ' αντιληπτόν διά το θέατρον
τρόπον η έννοια του Κωμωδού, ότι δι' όλων αυτών των ψευδοποιητικών
λοξοδρομιών καταλήγει και πάλιν εις την κωμικήν υπόθεσιν της κλοπής ενός
πετεινού!

{202} Καθώς βλέπομεν, η προσφώνησις «κούκκου» των παιδιών της σήμερον,
εκφωνουμένη ως σύνθημα παιδιάς, είναι αρχαιότατης καταγωγής (κόκκυ).

{203} Εκ της «Μηδείας».

{204} Εκ του «Φιλοκτήτου».

{205} Εννοεί τους εριοπώλας της εποχής, οι οποίοι έβρεχον τα έρια διά να
βαρύνουν περισσότερον εις το ζύγισμα.

{206} Εκ της «Αντιγόνης».

{207} Αριθμός υποσημείωσης χωρίς υποσημείωση.  Ίσως αναφέρεται και αυτό
στην προηγούμενη υποσημείωση. (ΣΗΜ 13/12/2008)

{208} «Νουν ουκ έχει»: δεν έχει βαθείαν έννοιαν, σημασίαν.

{209} Παρωδία εκ τίνος στίχου εν τω «Τηλέφω», ένθα εισάγονται πρόσωπα
παίζοντα κύβους.

{210} «Η πόλις γαρ δυστοκεί»: νομίζω ότι η σημασία είναι διπλή ενταύθα: ή
διά του δ υ σ τ ο κ ε ί σημαίνει ότι δεν δύναται η πόλις να γ ε ν ν ή σ η
γνώμην ευκόλως περί Αλκιβιάδου, ή ότι διατελεί εις ωδίνας, υποφέρουσα εκ
του πολέμου, όπερ παραδέχεται και ο σχολιαστής. Κατά την εποχήν εκείνην
είχεν εκουσίως φυγαδευθή ο Αλκιβιάδης εις Λακεδαίμονα, πείσας τους
Λακεδαιμονίους να πολιορκήσουν την Δεκέλειαν.

{211} Ο Κλεόκριτος κωμωδείται ενταύθα ως κακός και μοχθηρός, ο δε Κινησίας
ήτο ισχνός, ως και πολλαχού αναφέρεται παρ' Αρ. ιδία εις τους «Όρνιθας»
(εκδ. Φέξη, 1910, σελ. 111 και εξής).

{212} Εις την περίοδον ταύτην ο Αρ. σατυρίζει ταυτοχρόνως και επί ασάφεια
τον Ευριπίδην, την οποίαν και προσεπάθησα να μιμηθώ εν τη αποδόσει.

{213} Ο Παλαμήδης ήτο υιός του βασιλέως της Ευβοίας Ναυπλίου, περίφημος
διά τας εφευρέσεις του, και φονευθείς ως προδότης διά ραδιουργίας του
Οδυσσέως, εχθρευομένου αυτόν, διότι είχεν αποκαλύψη την προσποιημένην
τρέλλαν του διά να μη εκστρατεύση εις Τροίαν. Λέγεται ότι ο Παλαμήδης
εφεύρε τους κύβους, τα σταθμά και τέσσαρα εκ των στοιχείων του αλφαβήτου,
ζ, π, φ, χ• εξ αυτού υπάρχει και η παροιμία «Παλαμήδειον εύρημα».


{214} Το χωρίον τούτο νομίζω εσφαλμένον εν τω κειμένω, έχον ως εξής:

  ΔΙΟΝ. Μισεί κάκιστα. [ΑΙΣ.] τοις πονηροίς δ' ήδεται ;
  [ΔΙΟΝ.] ΑΙΣ. Ού δήτ' εκείνη γ', αλλά χρήται προς βίαν.
  [ΑΙΣ.] πώς ούν τις αν σώσειε τοιαύτην πόλιν
  ή μήτε χλαίνα, μήτε σίσυρα συμφέρει;

Όθεν επροτίμησα την διαίρεσιν του διαλόγου συμφώνως προς τα εν ταις
αγκύλαις ονόματα, ως συμφωνοτέραν προς την έννοιαν, επί της οποίας και
μετέφρασα.

{215 Υπαινίσσεται την γνώμην του Περικλέους να εγκαταλίπωσι την Αττικήν
και να πολιορκήσουν την Λακεδαίμονα διά του στόλου.

{216} Εννοεί την πληθώραν των δικών και τους μισθούς των δικαστών
καταναλίσκοντας μέγα μέρος του δημοσίου θησαυρού. Το δικαστήριον
απετελείτο από 8 χιλιάδας ενόρκους.

{217} «Η γλώττ' ομώμοκ'»: προς μείζονα ειρωνείαν εδανείσθη την φράσιν ο
Διόνυσος από τον «Ιππόλυτον» του Ευριπίδου.

{218} Παρωδία εκ του «Αιόλου» του Ευριπίδου, του στίχου: «τι δ' αισχρόν ήν
μη τοίσι χρωμένοις δοκή»;

{219} Παρωδία στίχου του Ευρ., περί ού εσημείωσα και εν {217}.

{220} Δημαγωγός, ο οποίος, επικειμένης ειρήνης, έπεισε τους Αθηναίους να
εξακολουθήση ο πόλεμος, εάν οι Λακεδαιμόνιοι δεν άφινον όλας τας πόλεις.
Κωμωδείται και ως ξένος την καταγωγήν, ήτο δε και είδος τι εκ των σήμερον
παρ' ημίν καλουμένων ζ η τ ω π ο λ έ μ ω ν.

{221} «Τοις πορισταίς»: οι επιβάλλοντας τους φόρους.

{222} Ονόματα διαφόρων αρχόντων το όνομα Μ ύ ρ μ η ξ υποτίθεται μάλλον
πλαστόν, ληφθέν εκ του ομωνύμου εντόμου και αντιστοιχούν προς την λ.
αποθηκευτής.

{223} Ούτος ήτο εκ των στρατηγούντων και διοικητής μέρους του στόλου,
αιχμαλωτισθείς υπό του Λυσάνδρου κατά την εν Αιγός Ποταμοίς ναυμαχίαν.

* * * * *
Η Σειρά των Αρχαίων Ελλήνων Συγγραφέων, των Εκδόσεων Φέξη, υπήρξεν ένας
σταθμός στα ελληνικά χρονικά. Για πρώτη φορά προσφερόταν συστηματικά στο
ελληνικό αναγνωστικό κοινό, η αρχαία ελληνική σκέψη (ιστορία, φιλοσοφία,
ποίηση, δράμα, δικανικός και πολιτικός λόγος) σε δημιουργικές μεταφορές
της, από τους αρίστους μεταφραστές του τόπου, στην πιο σύγχρονη μορφή που
πήρε εξελισσόμενο το γλωσσικό της όργανο. Ο Όμηρος, οι Τραγικοί κι ο
Αριστοφάνης, ο Ηρόδοτος, ο Θουκυδίδης, ο Πλάτων, ο Ξενοφών, ο Αριστοτέλης,
ο Θεόκριτος, ο Θεόφραστος, ο Επίκτητος, ο Πλούταρχος, ο Λουκιανός κλπ.
προσφέρονται και σήμερα, στις κλασικές πια μεταφράσεις των Πολυλά,
Ραγκαβή, Μωραϊτίδη, Κονδυλάκη, Ποριώτη, Γρυπάρη, Τανάγρα, Πολέμη, Καμπάνη,
Καζαντζάκη, Βάρναλη, Αυγέρη, Βουτιερίδη, Ζερβού, Φιλαδελφέως, Τσοκόπουλου,
Σιγούρου, Κ. Χρηστομάνου κλπ, σε μια σύγχρονη σειρά εκδόσεων βιβλίου
τσέπης, πράγμα που επίσης γίνεται για πρώτη φορά, συστηματικά, στην
Ελλάδα.

Οι Βάτραχοι είναι φιλολογικού θέματος κωμωδία, όπου γελοιοποιούνται πολλοί
των ποιητών και σατυρίζεται η κατάπτωσις της τέχνης. Ο Ευριπίδης και ο
Αισχύλος εισάγονται εις την σκηνήν, ανακηρύσσεται δε ο δεύτερος ύπατος
τραγικός. Υπαινιγμοί καταχρήσεων και διαφθορών δίδουν εις τους «Βατράχους»
μέγα κοινωνικόν ενδιαφέρον.



ΚΕΝΤΡΙΚΗ ΠΩΛΗΣΙΣ
ΛΑΔΙΑΣ ΚΑΙ ΣΙΑ Ο.Ε.
ΙΠΠΟΚΡΑΤΟΥΣ 22 - ΤΗΛ. 614.686, 634.506

ΤΙΜΑΤΑΙ ΔΡΧ. 10










End of the Project Gutenberg EBook of Frogs, by Aristophane




Produced by Sophia Canoni









Note: Numbers in curly brackets relate to the footnotes that have
been transferred at the end of the book (as endnotes).  This must
be a 1920 edition, although the year is not printed on the book.
A previous edition (4th edition, 1882) that I happened to see,
included a further Ιntroduction and Notes written by the writer
that are not included in this edition, although they are referred
to in some footnotes.  These footnotes must be ignored. The tonic
system has been changed from polytonic to monotonic.  The spelling
of the book has not been changed otherwise.

Σημείωση: Οι αριθμοί σε αγκύλες {} αφορούν στις υποσημειώσεις των
σελίδων που έχουν μεταφερθεί στο τέλος του βιβλίου. Η έκδοση αυτή,
αν και δεν αναφέρεται στο βιβλίο, πρέπει να είναι του 1920.  Σε
προηγούμενη έκδοση (4η έκδοση, 1882) που έτυχε να δω, υπήρχε μια
επιπλέον Εισαγωγή και Σημειώσεις του συγγραφέα, που δεν
περιλαμβάνονται σε αυτήν την έκδοση, αν και αναφέρονται σε ορισμένες
υποσημειώσεις. Θα πρέπει να αγνοηθούν.  Ο τονισμός έχει αλλάξει από
πολυτονικό σε μονοτονικό. Κατά τα άλλα έχει διατηρηθεί η ορθογραφία
του βιβλίου.


ΕΚΛEΚΤΑ ΕΡΓΑ, αριθ. 13

ΕΜΜΑΝΟΥΗΛ Δ. ΡΟΙΔΟΥ

ΠΑΠΙΣΣΑ ΙΩΑΝΝΑ


ΒΙΒΛΙΟΠΩΛΕΙΟΝ
ΓΕΩΡΓΙΟΥ Ι. ΒΑΣΙΛΕΙΟΥ
ΑΘΗΝΑΙ

ΕΚΔΟΣΗ
ΓΕΩΓΙΟΥ I. ΒΑΣΙΛΕΙΟΥ

ΕΜΜΑΝΟΥΗΛ ΡΟΪΔΗΣ
(1835 - 1904)

ΠΡΟΛΕΓΟΜΕΝΑ

ΑΡΙΣΤΟΥ ΚΑΜΠΑΝΗ

_[Έργα του Ροΐδη και μεταφράσεις: Οδοιπορικόν του Σατωβριάνδου
1860.-Πάπισσα Ιωάννα 1865. - Η Εθνική Βιβλιοθήκη εν έτει 1880.-
Πάρεργα 1865. - Είδωλα 1893.- Ιστορία της Αγγλίας του Μακώλεϋ, 6
τόμοι, μετάφρασις εκ του Αγγλικού. Εξεδόθη υπό της Βιβλιοθήκης
Μαρασλή 1897 - 1902.- Εις την σειράν της Λογοτεχνικής Βιβλιοθήκης
Φέξη εξεδόθηοαν: Συριανά Διηγήματα. -Διηγήματα.- Κριτικαί
μελέται.- Είδωλα. - Μελέται. - Πάρεργα και Παραλειπόμενα.- Το
πνεύμα του Ροΐδη]_

Της «Παπίσσης Ιωάννας» αριθμούνται πολλαί εκδόσεις, όλαι
εξηντλημέναι. Το αυτό έργον του Ροΐδη μετεφράσθη και εξεδόθη
επανειλημμένως εις την Αγγλικήν, επίσης εις την Γαλλικήν κλπ.

Περί Ροΐδη έγραψεν ο Κωστής Παλαμάς (Τα πρώτα Κριτικά, έκδοσις Γ.
Φέξη σελίς 91), Γρ. Ξενόπουλος (Το έργον του Ροΐδη, Παναθήναια 31
Μαρτίου 1904), Σ. Αλιμπέρτης (Κριτική και Ποίηση, Αθήνα, χρόνος
1ος, αριθ. 1ος και 2ος), Άριστος Καμπάνης («Νέα Ελλάς» του 1913),
Σίμος Μενάρδος (Εμμανουήλ Ροΐδης, διάλεξις εκδοθείσα εις τεύχος
της 22 Φεβρουαρίου 1917), Ηλίας Βουτιερίδης («Πρόοδος» 9-11
Μαρτίου 1917).

Ο γράψας την «Πάπισσαν Ιωάνναν» δεν έχει πολύ περιπετειώδη την
ιστορίαν. Εγεννήθη εις την Σύρον κατά το 1835, όπως θέλει ο
βιογράφος του κ. Ανδρεάδης, - κατά το 1836 όπως θέλει ο Δ.
Ροδοκανάκης. Οι απώτεροι πρόγονοί του ήσαν Αθηναίοι ευγενείς, οι
αμεσώτεροι κατήγοντο από την Χίον. Διήλθε τα παιδικά του έτη εις
Γένουαν, όπου εδιδάχθη την Ιταλικήν και την Γαλλικήν. Εις τα 1819
ευρίσκετο εις την Σύρον, όπου εκαλλιέργει τα Ελληνικά του κ'
εδιδάσκετο την γλώσσαν του Σαίξπηρ και των εμπορικών επιστολών.
Ακολούθως μετέβη εις Γερμανίαν και εφοίτησεν εις Πανεπιστήμιον.
Ολίγον προ της εξώσεως του Όθωνος τον βλέπομεν εις τας Αθήνας
εκπλήττοντα την μικράν κοινωνίαν με τας αρχοντικάς του έξεις και
την έφεσιν προς την χλιδήν και την ευζωίαν. Αγαπούσε τα άλογα, το
σπαθί, τας ωραίας γυναίκας και τα σπάνια βιβλία, ο δε σχετικός
πλούτος του επέτρεπεν εις αυτόν την εκπλήρωσιν κάθε λεπτής του
ιδιοτροπίας. Ήτο κάτοχος περιουσίας μισού περίπου εκατομμυρίου,
αντιστοιχούσης προς τρία και πλέον σημερινά εκατομμύρια. Αλλ' ήτο
κακός διαχειριστής, κακός χρηματιστής, κάκιστος καιροσκόπος, και
έχασεν ό,τι είχε και δεν είχε κατά τα 1880 εις μετοχάς του
Λαυρείου και της Πιστωτικής. Έφορος της βιβλιοθήκης οσάκις
επρωθυπούργευεν ο Τρικούπης, του οποίου ήτο φίλος και θαυμαστής,
επαύετο ευθύς ως απεχώρει εκείνος από την εξουσίαν. Απέθανε προ
δεκαπέντε ετών.

 *
* *

Η λογοτεχνική παραγωγή του Ροΐδη στενάζει υπό το εγκυκλοπαιδικόν
βάρος. «Όζει ελλυχνίων». Είναι παραγωγή ενός σοφού βλέποντος τα
πράγματα ανάμεσ' από το πρίσμα της πολυγνωσίας του, της ξηρότητος
της καρδίας του, της στενής φαντασίας του, του μυκτηριστικού του
σκεπτικισμού. Ο Ροΐδης  είναι ένας σατυρικός πεζογράφος, ένας
μυκτηριστής. Έγραφεν ολίγα και με πολλήν δυσκολίαν. Εξοικειωμένος
με τ' αριστουργήματα, θρεμμένος με τον ΧΆινε , τον Βύρωνα, με τον
Ρίχτερ, με τους μεγάλους Ιταλούς πεζογράφους, με ό,τι εξαιρετικόν
και σπάνιον, απεστρέφετο παν ό,τι μέτριον: Kαι πρέπει να ομολογηθή
πως ό,τι έγραψεν εξέρχεται από τον κύκλον του μετρίου. Τουλάχιστον
όπως ωμολόγησε πρότινος ο κ. Γρ. Ξενόπουλος, κάθε δημοσίευμα του
Ροΐδη απετέλει γεγονός διά τας Αθήνας. Γεγονός η «Πάπισσα Ιωάννα»,
γεγονός τα «Είδωλα», γεγονός παν ό,τι με την υπογραφήν του
εδημοσιεύετο εκάστοτε εις τας εφημερίδας.

Τι ήτο εκείνο το οποίον απετέλει και αποτελεί ακόμη το θέλγητρον
της Ροϊδείου πεζογραφίας; Το ύφος. Περίοδοι ρυθμικαί, παρομοιώσεις
απρόοπτοι, αλλ' εξόχως λογικαί, αντιθέσεις παράδοξοι και δηκτικαί.
Επροσπαθούσεν, ως έλεγε, να κατανικίση, την απάθειαν του Έλληνος
αναγνώστου προσφεύγων εις απροσδοκήτους παρεκβάσεις, ιδιοτρόπους ή
αλλοκότους λέξεων συγκρούσεις, περιβάλλων εκάστην ιδέαν δι'
εικόνος ψηλαφητής, στολίζων και τα σοβαρώτερα της θεολογίας
ζητήματα διά κροσσίων, θυσάνων και κωδωνίσκων ως ποδιάν Ισπανίδος
χορεύτριας. «Τον τρόπον αυτόν του γράφειν, λέγει πού ο Ροΐδης,
εισήγαγεν ο ΧΆινε  παρά τοις Γερμανοίς, ο Musset και ο Murger εις
την Γαλλίαν, παραλαβόντες από τους Ιταλούς ποιητάς της παρακμής .
. . Αλλά προς τι η γενεαλογία αυτή του Ροϊδείου ύφους; Γεγονός
είναι ότι ο Ροΐδης  υπήρξεν ένας πεζογράφος περίτεχνος μέχρις
επιτηδεύσεως, ένας στυλίστ μεταφράζων την σκέψιν του και προσπαθών
να μας αιχμαλωτίζη την προσοχήν με απροσδοκήτους λεπτομερείας.
Είτε μυκτηρίζει πρόσωπα, είτε γελοιογραφεί ιδέας, είτε ευτελίζει
συναισθήματα, είτε υποβάλλει εις τον δεινόν έλεγχον της θετικής
λογικής προλήψεις, είτε προβαίνει εις υπαινιγμούς διά την
σύγχρονον κατάστασιν, βέβαιον είνε ότι κατορθώνει να καταθέλγη τον
αναγνώστην του. Δεν είναι ένας συγγραφεύς αυθόρμητος. Δεν είναι
συναισθηματικός. Δεν είναι διόλου λυρικός. Η φαντασία του κινείται
με τα πολυτελή δεκανίκια μιας περιεργοτάτης erudition. Νομίζεις
ότι σκέπτεται με περικοπάς-pense par citations-όπως ο Μονταίνιος.
Όπως ακόμη όλοι οι λόγιοι της Ροϊδείου εποχής. Το ουσιώδες όμως
είναι ότι δι' αυτών ή άλλων μεθόδων ο Ροΐδης φθάνει εις
αποτέλεσμα. Και η «Πάπισσα Ιωάννα» σήμερον ακόμη, μετά πάροδον
ημίσεως αιώνος από την εποχήν της εκδόσεώς της, δεν έχει το
πάρισόν της εις την νέαν λογοτεχνίαν μας.

 *
* *

Εις τα «Προλεγόμενα» της πρώτης εκδόσεως μας εξηγεί την αφορμή από
την οποίαν κινούμενος ησχολήθη με τον μύθον της Παπίσσης.

«Το θρησκευτικόν αίσθημα ήκμαζεν ακόμη εν τη Δύσει ότε προ
εικοσαετίας (ο πρόλογος εγράφετο τω 1865) μετέβην νήπιος εις την
Ιταλίαν. Πολλούς δε του έτους μήνας διατριβών κατά την εκεί
φιλάγραυλον συνήθειαν εις την εξοχήν και πολλάκις κατά τας μακράς
του φθινοπώρου εσπέρας, ενώ είρπον οι κοχλίαι επί των γυμνωθέντων
κλιμάτων και εφύοντο υπό τας καστανέας οι αμανίται, παρακαθήμενος
εις την πυράν των τρυγητών, παρ’ ων άλλο δεν ήκουον ειμή μόνον
θαύματα Αγίων εικόνων, δραπετεύσεις βρυκολάκων εκ του τάφου και
ψυχών εκ του καθαρτηρίου, είχον καταντήσει διά της αγροτικής
εκείνης επιμιξίας οπωσούν δεισιδαίμων• τον δε Πάπαν, ον ήκουον
ανοιγοκλείοντα την θύραν του Παραδείσου, φιλικώς συναστρεφόμενον
μετά του Αγίου Πνεύματος και προτείνοντα τους ιερούς πόδες του εις
βασιλείς προς ασπασμόν, ενόμιζον τότε τεράστιόν τι και υπερφυσικόν
ή ως αερόστατον μεταξύ ουρανού και γης μετέωρον . . .. »

Εις τοιαύτην ευρίσκετο «πνευματικήν διάθεσιν», όταν εξερράγη η
επανάστασις του 1848. Η Γένουα, εις την οποίαν διέμενεν,
επολιορκήθη, εβομβαρδίσθη. Οι κάτοικοι προσέφυγον εις τα υπόγεια.
Εις την κάβαν του Ελληνικού προξενείου κατέφυγε με πολλούς άλλους
και ο Ροΐδης. Εις την υπόγειον εκείνην συνέλευσιν ήκουσε διά
πρώτην φοράν την απίθανον ιστορίαν της Παπίσσης, και έλαβεν ούτω
αφορμήν να την μελετήση κατόπιν φυλλομετρών τας σκονισμένας
δέλτους των μεσαιωνικών χρονογράφων εις την Βιβλιοθήκην του
Βερολίνου . . . Η δε εξοικείωσις αυτή με μίαν τόσον απομακρυσμένην
εποχήν του εγέννησεν έπειτα την επιθυμίαν να την αναπαραστήση εις
ένα ιστορικόν μυθιστόρημα. Αλλά την αναπαρέστησε διά μέσου του
σκεπτικισμού του, υπό το πρίσμα της σατυρικής ιδιοσυγκρασίας του,
ελαυνόμενος από την αυτήν απηνή και αμετανόητον μυκτηριστικήν
διάθεσιν. Ηθέλησε, γράφει, να συναρμόση μωσαϊκόν, παριστών εικόνα
οπωσούν πιστήν της ζοφώδους εκείνης εποχής, περί ης, καθόσον
γνωρίζει, ουδέν ουδαμού εξεπονήθη ακόμη βιβλίον τοις πάσι προσιτόν
και εν ταυτώ ευσυνειδήτως γεγραμμένον, καθιστών αυτήν πασίγνωστον
και φαεινήν ως αι «Τύχαι του Τηλεμάχου» την ηρωικήν Ελλάδα, οι
«Μάρτυρες» την καταρρέουσαν Ρώμην και ο «Ιβανόης» την ιπποτικήν
Αγγλίαν. Εφρόντισε, μας ειδοποιεί κατωτέρω ο Ροΐδης, να στηρίξη
και την τελευταίαν λέξιν του ιστορικού του μυθιστορήματος επί της
μαρτυρίας συγχρόνου συγγραφέως. Από τα χρονικά των μοναστηρίων και
από τα Συναξάρια παρέλαβε τα καλογηρικά ανέκδοτα, τα θαύματα.
Εδανείσθη από τους εκκλησιαστικούς ιστορικούς και τους θεολόγους
τας περιγραφάς των τελετών και τας παραδόξους θεολογικάς δοξασίας.
Τας περιγραφάς πόλεων, οικοδομημάτων, ενδυμάτων ή φαγητών δεν
ήντλησεν επίσης από την φαντασίαν του.

Εις την επακολουθούσαν «Εισαγωγήν», είδος ιστορικής μονογραφίας
γεμάτης από παραπομπάς εις μεσαιωνικούς συγγραφείς, ο Ροΐδης
προσπαθεί ν' αποδείξη, ότι η Πάπισσα Ιωάννα είναι πράγματι
πρόσωπον ιστορικόν, πράγμα το οποίον πολλοί ηθέλησαν να θέσουν υπό
αμφισβήτησιν.

Δεν είμαι αρμόδιος να έχω γνώμην επί του προκειμένου, αλλ' όπως
και αν έχη το πράγμα, γεγονός αναμφισβήτητον είναι ότι ο
ανυπόστατος ή βάσιμος περί Παπίσσης θρύλος έδωκεν ευκαιρίαν εις
τον Ροΐδην να γελοιογραφίση κατά τον πλέον ευχάριστον τρόπον μίαν
εποχήν και μίαν λατρείαν . . .. Ιδού ο μύθος, όπως τον ανελίσσει
εις την «Πάπισσαν» ο Ροΐδης:

Κάρολος ο μέγας, θέλων να βαπτίση τους Σάξωνας, εκάλεσεν εις
Γερμανίαν Άγγλους ιεραποστόλους. Μαζί των ήλθε και ο λόγιος
σύζυγος της Γιούθας, μητρός ακολούθως της Ιωάννας. Η τελευταία
ενωρίς απήλθεν εις μοναστήριον γυναικών, όπου εγνώρισε τον μοναχόν
Φρουμέντιον: Ο φλογερός νέος την απήγαγε, και περιβαλών αυτήν
στολήν Βενεδικτίνου, την μετέφερεν εις την μονήν της Φούλδας. Αλλά
και εκείθεν ηναγκάσθησαν να φύγουν όταν εγνώσθη το μυστικόν.
Διασχίσαντες ούτω την Ελβετίαν, έφθασαν ακολουθούντες έπειτα το
ρεύμα του Ροδανού εις μίαν γυναικείαν μονήν της Προβηγκίας.
Κατόπιν νέων περιπετειών ευρέθησαν εις Τουλώνα και εκεί επιβάντες
πλοίων έφθασαν εις την Κόρινθον και τας Αθήνας.

Ήτο η ημέρα κατά την οποίαν η Εκκλησία μας εορτάζει την
αναστήλωσιν των εικόνων-η Κυριακή της Ορθοδοξίας: Η Ιωάννα και ο
Φρουμέντιος παρευρέθησαν εις την λειτουργίαν, της οποίας
εχοροστάτει ο Επίσκοπος Αθηνών εις το Θησείον (ναόν του Αγίου
Γεωργίου). Έπειτα παρεκάθησαν εις συμπόσιον δοθέν προς τιμήν των
από τον Νικήταν, (ούτω ωνομάζετο ο Επίσκοπος) εις το οποίον είχαν
επίσης κληθή διάφοροι αναχωρηταί, ερημίται και ασκηταί. Διελθόντες
δε την νύκτα επί της Ακροπόλεως οι δύο ξένοι ώδευσαν την επομένην
προς την μονήν του Δαφνίου. Μετ’ ολίγον εν τούτοις η Ιωάννα
εγκατέλιπε τον ατυχή σύντροφόν της και επιβιβαζομένη εις Πειραιά
Ιταλικού πλοίου ευρέθη απροσδοκήτως εις Ρώμην. Εκεί ως «πατήρ
Ιωάννης» εδίδαξεν επ' αρκετόν, και διακριθείσα διά την θεολογικήν
της σοφίαν ωνομάσθη γραμματεύς του Μεγάλου Ποντίφηκος Λέοντος, τον
οποίον και διεδέχθη εις τον θρόνον του Αγίου Πέτρου, αποθανόντα.
Αλλά το ένστικτον ωμίλησε και υπό τον μανδύαν του Ποντίφηκος, η
Ιωάννα απεκάλυψε την «θηλύτητά» της εις ένα θαλαμηπόλον της,
ανεπτύχθη έρως, και ο έρως έλαβε συνεπείας φυσιολογικάς. Η έγκυος
Πάπισσα απέθανεν εξ αιτίας αώρου τοκετού επισυμβάντος κατά την
διάρκειαν μιας μεγαλοπρεπούς λιτανείας: θάνατος τραγικός και
γελοίος-εύρεσις της κακεντρεχείας των μεσαιωνικών χρονογράφων, την
οποίαν μετά τον Ιταλόν Κάστι εξεμεταλλεύθη ο Εμμανουήλ Ροΐδης κατά
τον καλύτερον δυνατόν τρόπον.

Το βιβλίον, παρατηρεί πολύ σωστά ο καθηγητής Μενάρδος, «κατώρθωσε
να συνάψη περίεργα σημεία του ενάτου αιώνος και ν’ αποδώση το
μεσαιωνικόν χρώμα εις τας περιγραφάς των μονών, των επισκοπών, των
οδοιποριών, των προσκυνημάτων, των λειτουργιών, της σωματεμπορίας,
προ πάντων δε να συνυφάνη τα συναξαρικά θαύματα. Την Παρασκευήν αι
χήνες βαπτίζονται ψάρια, την έφοδον των Σκλαβηνών αποδιώκει
τροπάριον του Αγίου Μιχαήλ και την επίθεσιν των καλογήρων τα
αιφνιδίως φυτρώσαντα γένεια της Ιωάννας, η ποικιλία των τόπων, των
δένδρων, φηγού, ερείκης, αιγείρου είναι γραφικωτάτη».

Αλλά η χάρις του βιβλίου έγκειται αλλού. Έγκειται εις τας παρά
προσδοκίαν παρομοιώσεις, εις τα «αλμυρά» ανέκδοτα, εις τους
σατυρικούς υπαινιγμούς διά τον Π. Σούτσον και την Νέαν Σχολήν, εις
την ανεξάντλητον φιλοσκωμμοσύνην, εις την επιγραμματικήν δύναμιν.
Εζήτησε να γράψη ένα ιστορικόν μυθιστόρημα εις το σχήμα των
Βυρωνείων αφηγήσεων κ' έγραψεν ένα υποδειγματικόν μυκτηριστικόν
βιβλίον, ένα βιβλίον γεμάτον από υγείαν, από θελκτικήν
κακεντρέχειαν, ανοικτόλογον, ένα βιβλίον ελευθερόστομον, του
οποίου όμως η ελευθεροστομία αρκείται εις τας γενικότητας και δεν
καταφεύγει εις τας εκνευριστικές λεπτομερείας του πορνογράφου . .
..

 *
* *

Κατηγορήθη ως λογοκλόπος ο Ροΐδης. Και είναι βέβαιον ότι εδανείσθη
«ου τη χειρί αλλ' όλω τω θυλάκω». Παρέλαβεν από άλλους συγγραφείς
όχι φράσεις, αλλά μεγάλας περικοπές, εμιμήθη φιλολογικά
στρατηγήματα. Και πριν ή ανακαλύψουν τούτο οι αντιποιούμενοι προς
αυτόν την διεύθυνσιν της Εθνικής Βιβλιοθήκης, εφρόντισε να μας το
δηλώση. Μας ανέφερε τας φιλολογικάς προτιμήσεις του, τους
συγγραφείς των οποίων εζήλωσε το ύφος και τας μεθόδους. Ανέφερε
τον Ρίχτερ,, τον Σουίφτ και τον Αμπού. Ανέφερε λεγεώνα άλλων
συγγραφέων. Εξωμολογήθη την αμαρτίαν του. Και αμαρτία
εξωμολογημένη δεν παύη βέβαια να είναι αμαρτία.

Παρ’ όλα εν τούτοις τα δάνεια, τας εξ αναγνώσεων αναμνήσεις, ο
Ροΐδης  είναι συγγραφεύς προσωπικός. Η μίμησίς του εις την γενικήν
της γραμμήν είναι μίμησις ελευθέρα, μίμησις «διά μέσου μιας
ιδιοσυγκρασίας». Έτσι η «Πάπισσα», ενώ έχει πολλάς εξωτερικάς
αναλογίας με τον «Δον Ζουάν» του Βύρωνος, είναι βιβλίον ικανώς
διάφορον.

Η εκδοτική επιτυχία της «Παπίσσης» υπήρξε μεγάλη. Η πρώτη δίτομος
έκδοσις της, και η δευτέρα, και η τρίτη, και η τετάρτη και η
πέμπτη, εκδόσεις κλεψίτυποι, εξηντλήθησαν. (Η παρούσα είναι
ανατύπωσις της από του συγγραφέως διωρθωμένης 5ης). Εξηντλήθησαν
ακόμη και αι μεταφράσεις της εις την Γαλλικήν και την Αγγλικήν. Ο
γράψας αυτήν έγεινεν αμέσως διάσημος ή μάλλον «διαβόητος». Η Ιερά
Σύνοδος αποβλέπουσα εις το γεγονός ότι ο Ροΐδης εκαυτηρίαζε τας
υπερβολάς του Βυζαντινού φανατισμού, τας ορθοδόξους νηστείας, τας
μακράς ακολουθίας, την καλλιτεχνικήν κατάστασιν της Ελληνικής
λατρείας, αφώρισε τον συγγραφέα — διά να άρη τον αφορισμόν, όπως
συνέβη και διά τον Λασκαράτον, ολίγον προ του θανάτου του. Εις
επίμετρον ο τύπος της πρωτευούσης εξεστράτευσεν εναντίον της
«ανηθικότητος» του συγγραφέως, εις τον οποίον εν τούτοις
ανεγνώριζε  π α ί δ ε υ σ ι ν και πνεύμα.

Ο συγγραφεύς δεν εχάρισεν ως τόσο κάστανα εις τους αντιπάλους του,
κατά των οποίων, αντεπεξήλθε με τα όπλα της ειρωνείας του και το
δηλητήριον του μυκτηρισμού του: Αι επιστολαί του « Αγρινιώτου
Σουρλή » τουλάχιστον, τας οποίας εδημοσίευσεν εις την «Αυγήν» κατά
Μάιον του 1866, είναι από τα πλέον χαριτωμένα προϊόντα της
Ροΐδείου λιβελλογραφίας: Ιδού μερικά δείγματα:

« . . ..Ένας κάποιος φίλος μου, κάτοικος Αθηνών, εις τον οποίον
είχα στείλει μερικάς οκάδας ξανθόν καπνόν του Αγρινίου, μου
έστειλεν ως αντάλλαγμα έν νεοφανές βιβλίον επιγραφόμενον «Πάπισσα
Ιωάννα» και τυπωμένον εις τα αξιότιμα πιεστήρια σας. Θέλων δε να
μου δείξη πόσον πολύτιμον ήτο το δώρον του, ότι δηλαδή ο καπνός
μου ήτο και πληρωμένος, είχε περιτυλίξει το βιβλίον εις ένα σωρόν
εφημερίδας «Χάρτην», «Αλήθειαν», «Indépendance», «Παλιγγενεσίαν»,
«Αυγήν», «Έθνοφύλακα», «Ομόνοιαν», «Βυζαντίδα», «Χρυσαλίδα» κτλ.,
κτλ., αι οποίαι το εσύσταινον ως ευφυέστατον, λίαν κακόηθες,
χαριτόβρυτον, βορβορώδες, πολυμαθέστατον, κακόσχολον,
θελκτικώτατον, αηδές, αξιάγαστον, ατιμωτικόν και ένα σωρόν άλλα
επίθετα, τα οποία εμάλωναν το έν με το άλλο. Μέσα εις τον φάκελλον
ευρίσκετο και μία εγκύκλιος του σεβασμιωτάτου επισκόπου Μακαρίου,
όστις με την ιδιάζουσαν εις τους καλογήρους ευαγγελικήν
μετριοπάθειαν ωνόμαζε τον συγγραφέα όργανον του Σατανά και
κακούργον, το δε βιβλίον λοιμώδες, φθοροποιόν, έχιδναν ικανήν
ολόκληρον οικίαν να δηλητηριάση κλπ. Εκτός αυτής υπήρχε και άλλη
εγκύκλιος, φέρουσα τας υπογραφάς των πέντε μελών της Ιεράς
Συνόδου, την οποίαν εδιάβασαν και εις τας εκκλησίας, απαγορεύοντες
εις τους πιστούς την ανάγνωσιν του βλασφήμου συγγράμματος διά να
«μη βλαβώσιν» ηθικώς και σωματικώς! Όλα ταύτα, να σας ειπώ την
αλήθειαν, εκέντησαν την περιέργειάν μου, και αφού πολλήν ώραν
επονοκεφάλησα διά να συμβιβάσω τους τόσους επαίνους και τας τόσας
ύβρεις, το τόσον λιβάνι και την λάσπην, τα οποία ο τύπος και η
Εκκλησία έχυσαν επάνω εις αυτό το βιβλίον, απεφάσισα να το διαβάσω
κ' εγώ, διά να σχηματίσω γνώμην με τα ιδικά μου μάτια και την
ιδικήν μου κρίσιν. Η ανάγνωσις είναι ίσως αμαρτία μετά την
απαγόρευσιν της Εκκλησίας• αλλ' αν έσφαλα εγώ από περιέργειαν, ως
η πρώτη μας μητέρα, το αμάρτημα ας είναι εις τον Άγιον Καρυστίας ο
οποίος μ' έφερεν εις πειρασμόν• αν έγινα εγώ Εύα, εκείνος είναι ο
όφις, όστις με ηπάτησε με τας μακράς σπείρας των καλογηρικών
επιθέτων . . .»

Και, προχωρών ο Ροΐδης, καυτηριάζει την δοκησισοφίαν των νεολλήνων
γραφόντων:

«Προ μερικών μηνών ανεφέρετε με θαυμασμόν και απορίαν εις την
αξιότιμον εφημερίδα σας, ότι ένας κάποιος Κ. Ρηγόπουλος,
εμπνευσθείς υπό πνεύματος Αγίου, κατώρθωσε ν' ανασκευάση τον Ρενάν
χωρίς να τον αναγνώση. Το πράγμα είναι καθ' εαυτό αξιοθαύμαστον,
δεν λέγω το εναντίον• αλλά πολύ πλέον αξιοθαύμαστα είναι ο
θαυμασμός και η απορία σας, διότι τόσον πολλούς Ρηγοπούλους
βλέπετε καθ' ημέραν, ώστε έπρεπε να είσθε προ καιρού συνειθισμένοι
εις τοιαύτα θαύματα . . . Το κατ' εμέ τους ανθρώπους τούτους τους
σέβομαι, τους μακαρίζω, τους θαυμάζω ως σπάνια και περίεργα
πλάσματα, των οποίων το είδος εχάθη από όλα τα άλλα μέρη του
κόσμου και σώζεται εις μόνην την Ελλάδα. Αλλά να τους μιμηθώ ούτε
δύναμαι ούτε τολμώ. Καθώς δεν ημπορώ να περιπατήσω χωρίς
δεκανίκια, ούτω και χωρίς βιβλία αδύνατον μου είναι να συλλογισθώ.
Πριν αποφασίσω να είπω την γνώμην μου, περί οιουδήποτε ζητήματος,
θέλω να ηξεύρω τι εστοχάζοντο περί αυτού ο Αριστοφάνης, ο Κάντ και
ο Έγελ, αν ήτο το πράγμα φιλοσοφικόν, ο Άγιος Βασίλειος, ο
Λούθηρος και ο Ρενάν, αν πρόκηται περί θεολογίας, ο Αθηναίος και ο
Σαβαρέν αν είναι ο λόγος περί μαγειρικής . . . »

Και προχωρών σατυρίζει την αμάθειαν των κριτικών της «Παπίσσης».
«Ο Χάρτης» αφού ανύψωσεν έως εις τα άστρα την ε υ φ υ ί α ν, την
γλαφυρότητα, την αττικήν χάριν και τ' άλλα προτερήματά του
συγγραφέως της Ιωάννας, κατηγορεί έπειτα αυτόν διότι εισήγαγεν εις
την Ελλάδα τον άσεμνον ρωμαντισμόν των Φράγκων, του οποίου ιδρυταί
είναι ο . . . Πιρών και ο Παρνύ, ενώ οι άνθρωποι αυτοί ήσαν
αποθαμένοι προ πολλού, όταν ο Ουγκώ και οι σύντροφοί του εφευρήκαν
τον ρωμαντισμόν . . .

Μετά τον «Χάρτην» ήνοιξα τον «Εθνοφύλακα», ο οποίος εύχεται να
επανέλθη η Εκκλησία εις την εποχήν των μαρτύρων! Τούτο το νομίζω
οπωσούν δυσκολοκατόρθωτον• πιστεύω ακόμη ότι αν επρότειναν εις τον
αξιότιμον συντάκτην κ. Αναγνωστόπουλον να τον κάμουν μάρτυρα, να
τον βράσουν δηλαδή, να τον σουβλίσουν ή να τον τηγανίσουν ήθελεν
ειπεί όχι. Κατωτέρω ο ίδιος αρθρογράφος βεβαιώνει ότι αι νεώτεραι
κοινωνίαι έστρεψαν τα νώτα μετά βδελυγμίας εις πάσαν
αντιχριστιανικήν ιδέαν. Άμποτε να ήτο τούτο αλήθεια, αλλά κατά
δυστυχίαν αι νεώτεραι κοινωνίαι εξαντλούν δεκαεπτά εκδόσεις του
Ρενάν . . .

Παραλαμβάνομεν τέλος, από την πρώτην αυτήν επιστολήν του
«Αγρινιώτου» ένα χαριτωμένον επίγραμμα: «Ο ωφελιμώτερος τρόπος να
μεταχειρίζωνται μερικοί άνθρωποι το μελάνι των θα ήτο αν εμαύριζον
με αυτό τα υποδήματά των». Εις την δευτέραν επιστολήν ο Αγρινιώτης
«Σουρλής» ομιλεί περί «Ηθικής»: η μεγαλυτέρα ανηθικότης, λέγει ο
επιστολογράφος, είναι ν’ αποκοιμίζη κανείς τον αναγνώστην του. Η
ελευθεροστομία εις τα σατυρικά βιβλία είναι αναγκαία ως το σκόρδον
εις την σκορδαλιά• και ότι από των γραψάντων την Βίβλον μέχρι των
εκκλησιαστικών πατέρων και μέχρι του στυγνού Δάντη, όλοι οι άξιοι
του ονόματος συγγραφείς είχον στιγμάς ελευθεροστομίας. Δεν ήτο
ελευθερόστομος ο Βοκκάκιος, ο Μακιαβέλης εις τον «Όνον» του, ο
Αριόστος, ο Τασσόνης, ο Ραβελαί;. . . Και τα παραδείγματα
πολλαπλασιάζονται, όλαι αι γωνίαι της οικουμενικής λογοτεχνίας
ανερευνώνται διά ν' αποδειχθή η Ροΐδειος θέσις, διά να καταδειχθή
η αναγκαιότης της σατύρας, η νομιμότης της υγιούς ελευθεροστομίας
και διά ν' ανασκευασθή η κατηγορία επί προσβολή κατά της
θρησκείας




Produced by Sophia Canoni. Book provided by Iason Konstantinidis









Note: Numbers in curly brackets relate to the footnotes that have been
transferred at the end of each chapter. Each section of footnotes
begins and ends with three asteris